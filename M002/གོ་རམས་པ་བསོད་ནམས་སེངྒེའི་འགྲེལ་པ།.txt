༄༅། །དབུ་མ་ལ་འཇུག་པའི་དཀྱུས་ཀྱི་ས་བཅད་པ་དང་གཞུང་སོ་སོའི་དཀའ་བའི་གནས་ལ་དཔྱད་པ་ལྟ་བ་ངན་སེལ་ཞེས་བྱ་བ་བཞུགས་སོ།། ༄༅། །དབུ་མ་ལ་འཇུག་པའི་དཀྱུས་ཀྱི་ས་བཅད་པ་དང་གཞུང་སོ་སོའི་དཀའ་བའི་གནས་ལ་དཔྱད་པ་ལྟ་བ་ངན་སེལ་ཞེས་བྱ་བ་བཞུགས།། དབུ་མ་ལ་འཇུག་པའི་དཀྱུས་ཀྱི་ས་བཅད་པ་དང་། གཞུང་སོ་སོའི་དཀའ་བའི་གནས་ལ་དཔྱད་པ་ལྟ་བ་ངན་སེལ་ཞེས་བྱ་བ། བླ་མ་དང་ལྷག་པའི་ལྷ་མཆོག་མགོན་པོ་འཇམ་པའི་དབྱངས་ལ་གུས་པས་ཕྱག་འཚལ་ལོ། །གང་གི་རྟེན་ཅིང་འབྲེལ་བར་འབྱུང་། །འགག་པ་མེད་ལ་འགག་པར་བསྟན། །འགག་བཞིན་པ་ན་འགག་པ་མེད། །སྐྱེ་ལ་སོགས་པའང་དེ་ལྟ་སྟེ། །བཅུ་དྲུག་མཐའ་ལ་རྣམ་རྟོག་པའི། །སྤྲོས་པ་ཉེར་ཞི་ཞི་བསྟན་པ། །རྫོགས་པའི་སངས་རྒྱས་སྨྲ་རྣམས་ཀྱི། །དམ་པ་དེ་ལ་ཕྱག་འཚལ་ལོ། །སྟོང་ཉིད་སེང་གེའི་ང་རོ་ཡིས། །མཐར་འཛིན་རི་དྭགས་ཀུན་སྐྲག་ཅིང་། །བླ་མེད་ཐེག་པ་རྒྱས་མཛད་པ། །ཀླུ་སྒྲུབ་སྨྲ་བའི་སེང་གེ་རྒྱལ། །ལེགས་བཤད་ཟླ་བའི་འོད་ཟེར་གྱིས། །ཀླུ་སྒྲུབ་བཞེད་གཞུང་ཀུནྡའི་ཕྲེང་། །གསལ་བར་མཛད་པའི་གྲགས་པ་ཡིས། །སྲིད་གསུམ་ཁྱབ་པ་དེ་ལ་འདུད། །དེ་ཡི་རིང་ལུགས་རྒྱ་མཚོའི་འཇིང་། །ཚིག་ཕྲེང་ཁ་དོག་སྔོན་པོ་ལ། །འཇིགས་ནས་མཁས་རློམ་བྱེ་བ་བརྒྱས། །གཏིང་ཟབ་འཇུག་པར་མ་ནུས་པ། །གང་གི་བློ་གྲོས་དེད་དཔོན་གྱིས། །ལུང་རིགས་གྲུ་གཟིངས་རབ་བསྡམས་ནས། །ལྷག་བསམ་སེར་བུས་ལེགས་སྐྱོད་དེ། །ཟབ་དོན་ནོར་བུ་བླང་བར་བྱ། །དེ་ལ་སྟོང་པ་ཉིད་ཀྱི་གཏམ་ཕུལ་དུ་བྱུང་བ་སྨྲ་བ་ལ་འགྲན་ཟླ་མེད་པ་དཔལ་ལྡན་ཟླ་བ་གྲགས་པས་མདོ་སྡེ་ས་བཅུ་པའི་དགོངས་པ་འགྲེལ་ཞིང་དེ་ཉིད་ཀྱང་སློབ་དཔོན་འཕགས་པ་ཀླུ་སྒྲུབ་ཀྱི་དབུ་མའི་བསྟན་བཅོས་རྩ་བ་ཤེས་རབ་ལ་འཇུག་པའི་བསྟན་བཅོས་དབུ་མ་ལ་འཇུག་པ་བརྩམས་པ་འདི་ནི་གང་བཤད་པར་བྱ་བའི་ཆོས་སོ། ། འདི་ལ་བཞི་སྟེ། མཚན་གྱི་དོན། འགྱུར་གྱི་ཕྱག གཞུང་གི་དོན། མཇུག་གི་དོན་ནོ། །དང་པོ་ནི། 

འདིར་གང་ལ་འཇུག་པའི་དབུ་མ་དང་། དེ་ལ་ཇི་ལྟར་འཇུག་པའི་ཚུལ་གཉིས་ལས། དང་པོ་ནི། བརྗོད་བྱ་དོན་གྱི་དབུ་མ་སྤྲོས་པའི་མཐའ་ཐམས་ཅད་དང་བྲལ་བའི་ཆོས་དབྱིངས་དང་། རྗོད་བྱེད་ཚིག་གི་དབུ་མ་དེ་དག་བརྗོད་བྱར་སྟོན་པའི་གཞུང་གི་ཚོགས་གཉིས་ལས། འདིར་ཕྱི་མ་ཡིན་ལ་དེ་ལ་ཡང་ཤེར་ཕྱིན་འབུམ་པ་ལྟ་བུ་བཀའ་དང་། རྩ་བ་ཤེས་རབ་ལྟ་བུ་བསྟན་བཅོས་གཉིས་ལས། འདིར་ཕྱི་མ་སྟེ། འགྲེལ་པར་དབུ་མའི་བསྟན་བཅོས་ལ་འཇུག་པར་བྱ་བའི་ཕྱིར། དབུ་མ་ལ་འཇུག་པ་རྩོམ་པར་འདོད་པས་ཞེས་གསུངས་པས་སོ། །གཉིས་པ་ནི། བསྟན་བཅོས་དེར་མཐའ་བཞིའི་སྐྱེ་བ་བཀག་པ་སོགས་བདེན་སྐྱེ་བཀག་པའི་དམ་བཅའ་མང་དུ་གསུངས་པ་རྣམས་ཀྱི་དོན་འགྲེལ་ཚུལ་ཁྱད་པར་དུ་འཕགས་པ་ཐལ་འགྱུར་དུ་འགྲེལ་པའི་སྒོ་ནས་འཇུག་པ་སྟེ་སེམས་བསྐྱེད་དྲུག་པར་འཆད་དོ། །ཡང་བསྟན་བཅོས་དེར་ཤེས་རབ་ལྟ་བའི་ཆ་གཙོ་བོར་བསྟན་ཅིང་།ཐབས་རྒྱ་ཆེ་བའི་ཆ་དོན་གྱི་བསྟན་གྱི་དངོས་སུ་མ་བསྟན་པ་ལས། རིན་ཆེན་ཕྲེང་བར། དེ་ཡི་རྩ་བ་བྱང་ཆུབ་སེམས། །རི་དབང་རྒྱལ་པོ་ལྟར་བརྟན་དང་། །ཕྱོགས་མཐས་གཏུགས་པའི་སྙིང་རྗེ་དང་། །གཉིས་ལ་མི་བརྟན་ཡེ་ཤེས་ལགས། །ཞེས་སོ་སོའི་སྐྱེ་བོའི་གནས་སྐབས་ཀྱི་ཉམས་ལེན་གྱི་ཆོས་གསུམ་དང་། ཇི་ལྟར་ཉན་ཐོས་ཐེག་པ་ལ། །ཉན་ཐོས་ས་ནི་བརྒྱད་བཤད་པ། །དེ་བཞིན་ཐེག་པ་ཆེན་པོ་ལ། །བྱང་ཆུབ་སེམས་དཔའི་ས་བཅུ་འོ། །ཞེས་པས་བྱང་ཆུབ་སེམས་དཔའི་གནས་སྐབས་ཀྱི་ས་བཅུའི་ཉམས་ལེན་གསུངས་པ་རྣམས་འདིར་གསལ་བར་བཤད་པས་དེ་ལྟར་ན་ཟབ་པ་དང་། རྒྱ་ཆེ་བ་གཉིས་ཀྱི་སྒོ་ནས་འཇུག་སྟེ། གཞུང་དུ། ཟབ་ཅིང་རྒྱ་ཆེའི་ཚུལ་ལ་མཁས་པའི་སྐྱེ་བོས་ནི། །རིམ་གྱིས་རབ་ཏུ་དགའ་བའི་ས་ནི་ཐོབ་འགྱུར་ཏེ། །དེ་ནི་དོན་དུ་གཉེར་བས་དོན་འདི་མཉན་པར་གྱིས། །ཞེས་གསུངས་པ་ལྟར་རོ། །ཡང་ན་ལུང་དང་མན་ངག་གཉིས་ཀྱི་སྒོ་ནས་འཇུག་སྟེ། ལུགས་འདི་དགེ་སློང་ཟླ་གྲགས་ཀྱིས། །དབུ་མའི་བསྟན་བཅོས་ལས་བཏུས་ནས། །ལུང་ཇི་བཞིན་དང་མན་ངག་ནི། །ཇི་ལྟ་བ་བཞིན་བཤད་པ་ཡིན། །ཞེས་སོ། ། གཉིས་པ་ནི།

གསུམ་པ་ལ་གསུམ་སྟེ། འཇུག་པའི་ཡན་ལག་མཆོད་བརྗོད་བཤད། འཇུག་བྱ་གཞུང་གི་དོན་ཉིད་བཤད། གཞུང་དོན་མཐར་ཕྱིན་བྱ་བ་བཤད་པའོ། །དང་པོ་ལ་གཉིས་ཏེ། སྙིང་རྗེ་བསྟོད་པའི་རྒྱུ་མཚན་བཤད། རྒྱུ་མཚན་ཅན་གྱི་བསྟོད་པ་དངོས་སོ། །དང་པོ་ལ་གསུམ་སྟེ། གང་ཟག་བཞི་ལས་བྱང་སེམས་བསྔགས། བྱང་སེམས་དེ་ཡི་རྒྱུ་གསུམ་བཤད། དེ་ལས་སྙིང་རྗེ་གཙོ་བོར་བསྟན་པའོ། །དང་པོ་ནི། 

འདིའི་སྔ་འགྲེལ་དུ། ཡང་དག་པར་རྫོགས་པའི་སངས་རྒྱས་དང་། བྱང་ཆུབ་སེམས་དཔའ་རྣམས་ཀྱིས་ཀྱང་ཐོག་མར་བཅོམ་ལྡན་འདས་སྙིང་རྗེ་ཆེན་པོ་སངས་རྒྱས་ཉིད་ཀྱི་རྒྱུ་ཕུན་སུམ་ཚོགས་པ་དང་པོ། སེམས་ཅན་འཁོར་བའི་བཙོན་རར་བསྡམས་པ་སྐྱབས་མེད་པ། དཔག་ཏུ་མེད་པ་ཡོངས་སུ་སྐྱོབ་པའི་མཚན་ཉིད་ཅན་ལ་བསྟོད་པར་འོས་པ་ཉིད་དུ་བསྟན་པའི་ཕྱིར། ཞེས་གསུངས་ཏེ། འདི་ལ་གསུམ། ཉན་རང་སངས་རྒྱས་ལས་འཁྲུངས་ཚུལ། སངས་རྒྱས་བྱང་སེམས་ལས་འཁྲུངས་ཚུལ། དེས་ན་བྱང་སེམས་བསྔགས་པར་འོས་པའོ། །དང་པོ་ལ་གསུམ་སྟེ། འཁྲུངས་ཚུལ་དངོས། དེ་ལ་དོགས་པ་དཔྱད་པ། ཉན་རང་གི་སྒྲ་དོན་ནོ། །དང་པོ་ནི་། ཉན་ཐོས་དང་རང་སངས་རྒྱས་རྣམས་བཅོམ་ལྡན་འདས་ཐུབ་པའི་དབང་པོ་ལས་འཁྲུངས་ཏེ། དེས་རྟེན་ཅིང་འབྲེལ་བར་འབྱུང་བ་ཕྱིན་ཅི་མ་ལོག་པར་བསྟན་པའི་དོན་ཉན་པ་དང་། སེམས་པ་དང་། བསྒོམ་པའི་རིམ་པས་ལྷག་པར་མོས་པ་ཇི་ལྟ་བ་བཞིན་ཉན་ཐོས་དང་རང་སངས་རྒྱས་ཀྱི་བྱང་ཆུབ་ཡོངས་སུ་རྫོགས་པར་འགྱུར་བའི་ཕྱིར་རོ། །གཉིས་པ་ནི་འོ་ན་མཐོང་ཆོས་བཞི་ལ་དེ་ལྟར་ཡིན་ཀྱང་། ཉན་ཐོས་གཞན་རྣམས་དང་། རང་སངས་རྒྱས་ལ་ཇི་ལྟར་ཞེ་ན། དེ་དག་ཀྱང་མྱོང་བར་ངེས་པའི་ལས་ཚེ་རབས་གཞན་དུ་རྣམ་སྨིན་འཛིན་པ་ལྟར་ཚེ་འདིར་རྟེན་ཅིང་འབྲེལ་བར་འབྱུང་བ་ཉེ་བར་བསྟན་པ་ཉན་པ་ལས་དོན་དམ་པའི་དོན་ལ་མཁས་སུ་ཟིན་ཀྱང་། མཐོང་བའི་ཆོས་ཚེ་འདི་ཁོ་ན་ལ་མྱ་ངན་ལས་འདས་པ་ཐོབ་པར་མི་འགྱུར་མོད་ཀྱི་ཚེ་རབས་གཞན་དུ་ངེས་པར་འཐོབ་སྟེ། བཞི་བརྒྱ་པ་ལས། དེ་ཉིད་ཤེས་པས་གལ་ཏེ་འདིར། །མྱ་ངན་འདས་པ་མ་ཐོབ་ཀྱང་། །སྐྱེ་བ་གཞན་དུ་འབད་མེད་པར། །ངེས་པར་འཐོབ་འགྱུར་ལས་བཞིན་ནོ། །ཞེས་བཤད་དོ། །དེས་ན་རང་རྒྱལ་གྱི་རིགས་ཅན་རྣམས་ཀྱང་བསྐལ་པ་བརྒྱའི་བར་དུ་སངས་རྒྱས་ལས་རྟེན་ཅིང་འབྲེལ་བར་འབྱུང་བའི་ཆོས་ཐོས་ནས་སྲིད་པ་ཐ་མ་པའི་རྟེན་ལ་སངས་རྒྱས་དང་ཉན་ཐོས་མེད་པའི་ཞིང་ཁམས་སུ་རང་བྱུང་གི་བྱང་ཆུབ་མངོན་དུ་བྱེད་པས་སངས་རྒྱས་ལས་འཁྲུངས་པ་སྟེ། དབུ་མ་རྩ་བར།  རྫོགས་སངས་རྒྱས་རྣམས་མ་བྱུང་ཞིང་། །ཉན་ཐོས་རྣམས་ཀྱང་ཟད་པ་ན། །རང་སངས་རྒྱས་ཀྱི་ཡེ་ཤེས་ནི། །རྟེན་པ་མེད་པར་རབ་ཏུ་སྐྱེ། །ཞེས་གསུངས་སོ། །གསུམ་པ་ནི། ཅིའི་ཕྱིར་ཉན་ཐོས་དང་སངས་རྒྱས་འབྲིང་པོ་ཞེས་བྱ་ཞེ་ན། ཡང་དག་པའི་གདམས་ངག་ཉན་པའི་འབྲས་བུ་ཐོབ་ནས་དེ་གཞན་ལ་ཐོས་པར་བྱེད་པས་ན་ཉན་ཐོས་ཏེ། ཐོས་པར་བྱེད་པའི་ཚུལ་ནི། འདི་ལྟར་བྱ་བ་བྱས་སོ། །འདི་ལས་སྲིད་པ་གཞན་མི་ཤེས་སོ་ཞེས་བྱ་བ་ལ་སོགས་པ་འབྱུང་བ་ལྟར་རོ། །ཡང་ན་རྫོགས་པའི་སངས་རྒྱས་ཀྱི་ལམ་དེ་བཞིན་གཤེགས་པ་ལས་ཐོས་ནས་དེ་དོན་དུ་གཉེར་བ་རྣམས་ལ་སྒྲོག་པར་བྱེད་པས་ན་ཉན་ཐོས་ཏེ། དམ་ཆོས་པད་དཀར་དུ། མགོན་པོ་དེ་རིང་བདག་ཅག་ཉན་ཐོས་གྱུར། །བྱང་ཆུབ་དམ་པ་ཡང་དག་བསྒྲག་པར་བགྱི། །བྱང་ཆུབ་པ་ཡི་སྒྲ་ཡང་རབ་ཏུ་བརྗོད། །དེ་བས་བདག་ཅག་ཉན་ཐོས་མི་ཟད་འདྲ། །ཞེས་ཇི་སྐད་གསུངས་པ་ལྟ་བུའོ། །འདི་ནི་ཉན་ཐོས་ཀྱི་སྐད་དོད་ཤྲ་བ་ཀ་ཞེས་པ་ཐོས་སྒྲོག་ལ་འཇུག་པའི་དབང་དུ་བྱས་པའོ། །འོ་ན་བྱང་ཆུབ་སེམས་དཔའ་རྣམས་ཀྱང་ཉན་ཐོས་སུ་འགྱུར་རོ་སྙམ་ན། དེ་ལྟ་ནའང་སྒྲོག་པར་བྱེད་པ་ཉིད་ཡིན་གྱི། རྗེས་སུ་མཐུན་པ་ཙམ་ཡང་མི་སྒྲུབ་པ་གང་ཡིན་པ་དེ་ཉན་ཐོས་ཡིན་པས་བྱང་ཆུབ་སེམས་དཔའ་རྣམས་ལ་ཐལ་བར་མི་འགྱུར་རོ། །སྒྲ་བཤད་སྔ་མའི་དོན་ལ། མཁས་པ་ཁ་ཅིག་ཙོང་ ༡ སྒྲ་བཤད་འདི་གཟུགས་མེད་ཁམས་ཀྱི་ཉན་ཐོས་སོགས་འགའ་ཞིག་ལ་མེད་ཀྱང་སྐྱོན་མེད་དེ། སྒྲ་དངོས་མིང་དུ་འཇུག་པ་ལ་སྒྲ་བཤད་པའི་རྒྱུ་མཚན་ཡོད་པས་མ་ཁྱབ་པ་ནི་དཔེར་ན་སྐམ་ལས་སྐྱེས་པའི་པདྨ་ལ་མཚོ་སྐྱེས་ཀྱི་སྒྲ་དངོས་མིང་དུ་འཇུག་པ་བཞིན་ནོ་ཞེས་གསུངས་པ་མི་འཐད་དེ། གཟུགས་མེད་ཁམས་ཀྱི་ཉན་ཐོས་རྣམས་ཀྱང་སྔར་འདོད་པའི་རྟེན་ལ་མཐོང་ལམ་ཐོབ་པས་ཁྱབ་ལ། མཐོང་ལམ་དེ་ཡང་དག་པའི་གདམས་ངག་ཉན་པའི་འབྲས་བུ་ཡིན་པས་དེ་ཐོབ་པའི་ཚེ་དེ་གཞན་ལ་ཐོས་པའི་ཚིག་འདུལ་བ་ལུང་ལས་མང་དུ་གསུངས་པའི་ཕྱིར་རོ། །གཞན་དུ་ན་ཉན་ཐོས་དགྲ་བཅོམ་འགྲོ་འཆག་ཉལ་འདུག་གི་སྤྱོད་ལམ་བྱེད་པའི་ཚེ་སྒྲ་བཤད་འདི་མེད་ཀྱང་ཞེས་པའི་དོགས་པའང་གཅོད་དགོས་པར་འགྱུར་རོ། །འདི་ལྟར་བྱ་བ་བྱས་སོ། །འདི་ལས་སྲིད་པ་གཞན་ནི་མི་ཤེས་སོ་ཞེས་པ་ནི་མཚོན་པ་ཙམ་མོ། །རང་སངས་རྒྱས་ལ་སངས་རྒྱས་འབྲིང་དུ་བརྗོད་པའི་རྒྱུ་མཚན་ནི། འགྲེལ་པར། སངས་རྒྱས་ཀྱི་སྒྲ་འདི་སངས་རྒྱས་ཀྱི་དེ་ཉིད་ཉན་ཐོས་དང་། རང་སངས་རྒྱས་དང་། བླ་ན་མེད་པ་ཡང་དག་པར་རྫོགས་པའི་སངས་རྒྱས་གསུམ་ཆར་ལའང་འཇུག་སྟེ་ཞེས་གསུངས་ལ། དེའི་དོན་བུདྡྷ་ཞེས་པའི་སྒྲ་མ་རིག་པའི་གཉིད་སངས་པ་དང་། ཤེས་བྱ་ལ་བློ་གྲོས་རྒྱས་པ་གཉིས་ལ་འཇུག་པ་ལས། དགྲ་བཅོམ་འོག་མ་གཉིས་ལ་ཉོན་མོངས་པ་ཅན་གྱི་མ་རིག་པའི་གཉིད་སངས་པ་ཡོད་པས་བུདྡྷའི་སྒྲ་འཇུག་པའི་དབང་དུ་བྱས་པའོ།།ཁ་ཅིག་༢ཏ་ཏྭ་བུདྡྷ་ཞེས་པའི་སྒྲ་གང་ཟག་གསུམ་ཆར་ལ་འཇུག་པ་འཆད་པ་ལྟར་ལེགས་ཏེ། ཏ་ཏྭ་ནི་དེ་ཁོ་ན་ཉིད་དང་། བུདྡྷ་ཁོང་དུ་ཆུད་པ་ལའོ། །ཞེས་འབྱུང་བ་ལྟར། དེ་ཉིད་རྟོགས་པ་བུདྡྷའི་སྒྲའི་དོན་དུ་བྱས་པའི་ཚེ་དོན་དེ་གང་ཟག་གསུམ་ཀ་ལ་ཡོད་པས། དེ་ཉིད་རྟོགས་པའི་སྒྲས་རང་སངས་རྒྱས་ཀྱང་བསྙད་ཅེས་ཟེར་རྒྱུ་ཡིན་པ་ལ་སངས་རྒྱས་སུ་བསྒྱུར་རོ། །སྤྱིར་བུདྡྷའི་སྒྲ་སངས་རྒྱས་ལ་བསྒྱུར་དུ་ཡོད་ཀྱང་། བུདྡྷའི་སྒྲ་ནི་པད་འདབ་རྒྱས་པ་དང་། གཉིད་སད་པ་ལའང་འཇུག་པར་བཤད་པས། སངས་རྒྱས་ཁོ་ན་ལ་བསྒྱུར་མི་དགོས་སོ་ཞེས་ཟེར་རོ། །དེ་དག་ནི་མི་འཐད་དེ། བུདྡྷ་ཁོང་དུ་ཆུད་པ་ལ་འཆད་པའི་ཚེ། མ་རིག་པའི་གཉིད་སངས་པ་དང་། ཤེས་བྱ་ལ་བློ་གྲོས་རྒྱས་པ་གཉིས་ཀྱི་ནང་ནས་ཕྱི་མ་ཡིན་པས་དེ་ཁོ་ན་ཉིད་ལ་བློ་གྲོས་རྒྱས་པ་ཞེས་པར་འགྱུར་ལ། དེ་དགྲ་བཅོམ་འོག་མ་གཉིས་ལ་ཡོད་ན་ཉན་རང་གི་དེ་ཁོ་ན་ཉིད་རྒྱས་པར་མ་རྟོགས་པར་གསུངས་ཤིང་རང་ཉིད་ཀྱིས་ཀྱང་ཁས་བླངས་པ་དང་འགལ་བའི་ཕྱིར་དང་། དེ་ཉིད་རྟོགས་པའི་སྒྲས་རང་སངས་རྒྱས་ཀྱང་བསྙད་ཅེས་ཟེར་རྒྱུ་ཡིན་པ་ལ་སངས་རྒྱས་སུ་བསྒྱུར་ཞེས་པ་ནི་ཉན་ཐོས་དེ་ཉིད་རྟོགས་འབྲིང་སངས་རྒྱས་སྐྱེས་ཞེས་ཟེར་རྒྱུ་ཡིན་པ་ལ་སངས་རྒྱས་འབྲིང་དུ་བསྒྱུར་ཞེས་སུན་འབྱིན་དགོས་པར་མཚུངས་པའི་ཕྱིར་དང་། སྤྱིར་བུདྡྷའི་སྒྲ་སངས་རྒྱས་ལ་བསྒྱུར་དུ་ཡོད་ཀྱང་སྐབས་འདིར་མི་འཚམ་ཞེས་པ་ནི་སྐབས་འདིར་སངས་རྒྱས་འབྲིང་གི་སྒྲ་བཤད་མི་འཚམ་པ་ཁས་ལེན་དགོས་པའི་ཕྱིར་དང་། བུདྡྷའི་སྒྲ་པད་འདབ་རྒྱས་པ་དང་གཉིད་སངས་པ་ལ་འཇུག་པར་བཤད་པ་ཉིད་ཀྱིས་སངས་རྒྱས་ཁོ་ན་ལ་བསྒྱུར་དགོས་པར་གྲུབ་པའི་ཕྱིར་ཏེ། མ་རིག་གཉིད་ལས་སངས་ཕྱིར་དང་། །ཤེས་བྱ་ལ་ཡང་བློ་རྒྱས་ཕྱིར། །སངས་རྒྱས་པདྨ་ལྟར་སངས་རྒྱས། །དེ་ཕྱིར་སངས་རྒྱས་ཞེས་བྱ་འོ། །ཞེས་གསུངས་པའི་ཕྱིར། གཉིས་པ་ནི། འོ་ན་སངས་རྒྱས་གང་ལས་འཁྲུངས་ཤེ་ན་བྱང་ཆུབ་སེམས་དཔའ་ལས་འཁྲུངས་སོ། །གལ་ཏེ་བྱང་ཆུབ་སེམས་དཔའ་རྣམས་ཀྱང་དེ་བཞིན་གཤེགས་པས་ཉེ་བར་བསྟན་པ་ལས་སྐྱེས་པར་གྱུར་པས་རྒྱལ་བའི་སྲས་ཞེས་བརྗོད་པ་མ་ཡིན་ནམ། ཅིའི་ཕྱིར་ཇི་ལྟར་སངས་རྒྱས་བཅོམ་ལྡན་འདས་རྣམས་བྱང་ཆུབ་སེམས་དཔའ་ལས་འཁྲུངས་ཤེ་ན་བྱང་ཆུབ་སེམས་དཔའ་རང་ལ་ཆོས་སྟོན་པའི་རྫོགས་པའི་སངས་རྒྱས་ལས་འཁྲུངས་པ་འདི་ནི་བདེན་མོད་ཀྱི། འོན་ཀྱང་རྒྱུ་གཉིས་ཀྱིས་བྱང་ཆུབ་སེམས་དཔའ་སངས་རྒྱས་ཀྱི་རྒྱུར་འགྱུར་ཏེ། གནས་སྐབས་ཀྱི་ཁྱད་པར་ལས་ནི་བྱང་ཆུབ་སེམས་དཔའི་གནས་སྐབས་ལས་དེ་བཞིན་གཤེགས་པའི་གནས་སྐབས་འབྱུང་བའི་ཕྱིར་དང་། ཡང་དག་པར་འཛིན་དུ་འཇུག་པ་ལས་ནི་འཕགས་པ་འཇམ་དཔལ་བྱང་ཆུབ་སེམས་དཔར་འགྱུར་པ་ཉིད་ཀྱིས་སྟོན་པ་འདི་དང་། དེ་ལས་གཞན་པའི་དེ་བཞིན་གཤེགས་པ་རྣམས་ཆེས་ཐོག་མ་ཁོ་ནར་བྱང་ཆུབ་ཀྱི་སེམས་ཡང་དག་པར་འཛིན་དུ་བཅུག་པར་མདོ་སྡེ་ལས་འདོན་པ་ལྟ་བུའོ། །དེ་ལ་སྔ་མ་ནི་བྱང་སེམས་རང་རྒྱུད་པས་ཉེར་ལེན་གྱི་རྒྱུ་བྱས་པ་དང་། ཕྱི་མ་ནི་སྤྲུལ་པའི་བྱང་སེམས་ཀྱིས་ལྷན་ཅིག་བྱེད་རྐྱེན་བྱས་པའི་དོན་ནོ། །གསུམ་པ་ནི། དེས་ན་རྫོགས་པའི་སངས་རྒྱས་ཀྱིས་བྱང་ཆུབ་སེམས་དཔའ་རྣམས་ལ་བསྔགས་པ་མཛད་པ་ཡིན་ནོ། །རྒྱུ་མཚན་ནི་རྫོགས་པའི་སངས་རྒྱས་ཀྱི་རྒྱུ་ཕུན་སུམ་ཚོགས་པ་ཆེས་བརླིང་བ་ཡིན་པའི་ཕྱིར་དང་། རྒྱུ་ལ་མཆོད་པར་བརྗོད་པས་ཀྱང་འབྲས་བུ་ལ་མཆོད་པར་བརྗོད་པ་དོན་གྱིས་འཕངས་པར་དགོངས་པའི་ཕྱིར། དགོས་པ་ནི་སྨན་གྱི་ལྗོན་ཤིང་ཆེན་པོ་འབྲས་བུ་ངེས་པ་དཔག་ཏུ་མེད་པ་སྟེར་བ་དོན་དུ་གཉེར་ན་མྱུ་གུ་ལ་སོགས་པ་མཐོ་ཞིང་ལོ་མ་འཇམ་པའི་གནས་སྐབས་བསྒྲིམས་ཏེ་བསྲུང་བ་ལྟར། སངས་རྒྱས་དོན་དུ་གཉེར་ན་བྱང་ཆུབ་སེམས་དཔའི་གནས་སྐབས་བསྒྲིམས་ཏེ་ཡོངས་སུ་བསྐྱང་བར་བྱ་བ་ཉིད་དུ་བསྟན་པར་བྱ་བའི་ཕྱིར་དང་། དུས་དེར་ཉེ་བར་གྱུར་ཅིང་ཐེག་པ་གསུམ་ལ་བཀོད་པའི་སེམས་ཅན་གྱི་ཕུང་པོ་ཐེག་པ་ཆེན་པོ་ལ་ངེས་པར་སྦྱར་བར་བྱ་བའི་ཕྱིར་རོ། །དེ་ལྟར་བསྔགས་པ་མཛད་པ་གང་ལས་ཤེས་ཞེ་ན་དཀོན་མཆོག་བརྩེགས་པའི་མདོར་འོད་སྲུང་འདི་ལྟ་སྟེ་དཔེར་ན་ཟླ་བ་ཚེས་པ་ལ་ཕྱག་འཚལ་བ་ལྟར་ཉ་བ་ལ་མ་ཡིན་ནོ། །འོད་སྲུང་དེ་བཞིན་དུ་གང་དག་ང་ལ་རབ་ཏུ་དད་པ་དེ་དག་གིས་བྱང་ཆུབ་སེམས་དཔའ་རྣམས་ལ་ཕྱག་བྱ་ཡི། དེ་བཞིན་གཤེགས་པ་རྣམས་ལ་ནི་དེ་ལྟར་མ་ཡིན་ནོ། །དེ་ཅིའི་ཕྱིར་ཞེ་ན། བྱང་ཆུབ་སེམས་དཔའ་རྣམས་ལས་ནི་དེ་བཞིན་གཤེགས་པ་རྣམས་འབྱུང་ངོ་། །དེ་བཞིན་གཤེགས་པ་རྣམས་ལས་ནི་ཉན་ཐོས་དང་རང་སངས་རྒྱས་རྣམས་བྱུང་ངོ་ཞེས་གསུངས་པས་སོ། །གཉིས་པ་ནི། 

འདི་ལ་རྒྱུ་གསུམ་ངོས་བཟུང་། རྒྱུ་གསུམ་གྱི་གོ་རིམ། རྒྱུ་གསུམ་ལས་སྐྱེས་པའི་བྱང་སེམས་ངོས་བཟུང་བ་གསུམ་ལས། དང་པོ་ལ་སྙིང་རྗེ་ནི་འོག་ནས་འཆད་པར་འགྱུར་བའི་དམིགས་རྣམ་ཅན་གྱི་སྙིང་རྗེ་གསུམ་མོ། །གཉིས་སུ་མེད་པའི་བློ་ནི་དངོས་པོ་དང་དངོས་པོ་མེད་པ་ལ་སོགས་པའི་མཐའ་གཉིས་དང་བྲལ་བའི་ཤེས་རབ་སྟེ། འདིས་ནི་བདེན་པ་བཀག་ཙམ་གྱི་མེད་དགག་གནས་ལུགས་སུ་འདོད་པ་དང་། དེར་མངོན་པར་ཞེན་པ་དགག་ཏུ་མི་རུང་བར་འདོད་པ་རྣམས་བཀག་གོ །བྱང་ཆུབ་ཀྱི་སེམས་ནི་འཕགས་པ་ཆོས་ཀུན་འགྲོ་བའི་མདོར་གསུངས་པ་ལྟར་གནས་ལུགས་སྟོང་པ་ཉིད་སེམས་ཅན་རྣམས་ཀྱིས་ཁོང་དུ་ཆུད་པར་བྱ་བའི་དོན་དུ་རྫོགས་པའི་བྱང་ཆུབ་དོན་དུ་གཉེར་བའི་སེམས་སོ། །དེ་སྐད་དུ་རིན་ཆེན་ཕྲེང་བར། བདག་ཉིད་དང་ནི་འཇིག་རྟེན་འདི། །བླ་མེད་བྱང་ཆུབ་ཐོབ་འདོད་པ། །དེ་ཡི་རྩ་བ་བྱང་ཆུབ་སེམས། །རི་དབང་རྒྱལ་པོ་ལྟར་བརྟན་དང་། །ཕྱོགས་མཐས་གཏུགས་པའི་སྙིང་རྗེ་དང་། །གཉིས་ལ་མི་བརྟེན་ཡེ་ཤེས་ལགས། །ཞེས་གསུངས་སོ། །གཉིས་པ་ནི། སྙིང་རྗེ་ཅན་ནི་གཞན་སྡུག་བསྔལ་གྱི་སྡུག་བསྔལ་བ་ཉིད་ཀྱིས་དེ་དག་བསྐྱབ་པར་བྱ་བའི་ཕྱིར་འཇིག་རྟེན་འདི་དག་སྡུག་བསྔལ་ལས་བཏོན་ཏེ། སངས་རྒྱས་ཉིད་ལ་ངེས་པར་སྦྱར་བར་བྱའོ་སྙམ་དུ་ངེས་པར་སེམས་བསྐྱེད་པར་བྱེད་དོ། །དམ་བཅའ་བ་འདིའང་གཉིས་སུ་མེད་པའི་ཡེ་ཤེས་མེད་ན་སྒྲུབ་པར་མི་ནུས་པས་གཉིས་སུ་མེད་པའི་ཡེ་ཤེས་ལའང་ངེས་པ་ཁོ་ནར་འཇུག་སྟེ། གོ་རིམ་འདི་ནི་རིན་ཆེན་ཕྲེང་བར། ཐེག་པ་ཆེན་པོ་གང་ཞིག་ལས། །སྙིང་རྗེ་སྔོན་བཏང་སྤྱོད་ཀུན་དང་། །ཡེ་ཤེས་དྲི་མ་མེད་བཤད་པ། །སེམས་ཡོད་སུ་ཞིག་དེ་ལ་སྨོད། །ཞེས་གསུངས་པའི་དབང་དུ་མཛད་པའོ། །སྤྱིར་ནི་གོ་རིམ་འདི་དང་གཞན་ཡང་ཐེག་པ་ཆེན་པོའི་རིགས་ཅན་གྱི་དབང་པོ་རྣོན་པོ་ཐོག་མར་དེ་ཁོ་ན་ཉིད་ཀྱི་ལྟ་བ་གཏན་ལ་ཕབ་ནས་དེ་མ་རྟོགས་པའི་སེམས་ཅན་ལ་སྙིང་རྗེ་སྐྱེས་ཏེ།དེས་ཀུན་ནས་བསླངས་ནས་ཐེག་པ་ཆེན་པོའི་སེམས་བསྐྱེད་ལ་འཇུག་པའི་གོ་རིམ་དང་རྣམ་པ་གཉིས་ཡོད་དེ། དབུ་མའི་རྒྱན་ལས། ཡང་དག་ཤེས་ཚུལ་སྔོན་བཏང་སྟེ། །དོན་དམ་རྣམ་པར་ངེས་གྱུར་ནས། །ལྟ་ངན་ཐིབས་གནས་འཇིག་རྟེན་ལ། །སྙིང་རྗེ་ཀུན་ཏུ་འབད་ནས་སུ། །འགྲོ་དོན་བྱེད་པར་དཔའ་གྱུར་པ། །བྱང་ཆུབ་བློ་རྒྱས་མཁས་པ་ནི། །བློ་དང་སྙིང་རྗེས་བརྒྱན་པ་ཡིས། །ཐུབ་པའི་བརྟུལ་ཞུགས་ཡང་དག་སྤྱོད། །ཡང་དག་དད་པས་རྗེས་འབྲང་བ། །རྫོགས་པའི་བྱང་ཆུབ་སེམས་བསྐྱེད་ནས། །ཐུབ་པའི་བརྟུལ་ཞུགས་བླངས་བྱས་ཏེ། །དེ་ནི་ཡང་དག་ཤེས་ཚུལ་བརྩོན། །ཞེས་གསུངས་པ་ལྟར་མགོན་པོ་བྱམས་པ་དང་། ཀླུ་སྒྲུབ་གཉིས་ཀྱི་དགོངས་པ་ལ་ཡང་གཉིས་ཀ་ཡོད་ཅིང་། དེའི་རྗེས་འབྲང་ཐལ་རང་གི་པཎྜི་ཏ་རྣམས་དང་། བོད་ཀྱི་མཁས་པ་སྔ་མ་རྣམས་ཀྱང་གཉིས་ཀ་བཞེད་དོ། །གསུམ་པ་ནི། འོ་ན་རྒྱུ་གསུམ་ལས་རྒྱལ་སྲས་འཁྲུངས་པར་གསུངས་པའི་རྒྱལ་སྲས་ཀྱི་ས་མཚམས་གང་ནས་བཟུང་སྙམ་ན། རྒྱུད་བླར། མ་དག་མ་དག་དག་པ་དང་། །ཤིན་ཏུ་རྣམ་དག་གོ་རིམ་བཞིན། །སེམས་ཅན་བྱང་ཆུབ་སེམས་དཔའ་དང་། །དེ་བཞིན་གཤེགས་པ་ཞེས་བརྗོད་དོ། །ཞེས་སེམས་ཀྱི་ཆོས་ཉིད་མཐོང་སྤང་གིས་མ་དག་པའི་གནས་སྐབས་སུ་སེམས་ཅན་དང་། མཐོང་སྤང་གིས་དག་ནས་སྒོམ་སྤང་གིས་མ་དག་པའི་གནས་སྐབས་སུ་བྱང་ཆུབ་སེམས་དཔའ་དང་། དྲི་མ་གཉིས་ཀས་དག་པའི་གནས་སྐབས་སུ་རྫོགས་པའི་སངས་རྒྱས་ཞེས་བརྗོད་པ་ལྟར་འདིར་ཡང་ཀུན་རྫོབ་སེམས་སྐྱེད་རྒྱུད་ལ་སྐྱེས་པ་ནས་སངས་རྒྱས་ཀྱི་སའི་བར་དུ་སོ་སོ་སྐྱེ་བོའི་གནས་སྐབས། བྱང་ཆུབ་སེམས་དཔའི་གནས་སྐབས། དེ་བཞིན་གཤེགས་པའི་གནས་སྐབས་ཏེ་གསུམ་དུ་ཕྱེ་བའི་བྱང་ཆུབ་སེམས་དཔའ་ཉིད་ལ་འཇོག་སྟེ། འོག་ཏུ། དེ་ནས་བཟུང་སྟེ་དེ་ནི་དེ་ཐོབ་གྱུར་པ་ཡིས། །བྱང་ཆུབ་སེམས་དཔའ་ཞེས་བྱའི་སྒྲ་ཉིད་ཀྱིས་བསྙད་དོ། །ཞེས་གསུངས་པ་དང་དོན་གཅིག་གོ །འོ་ན་ཚོགས་ལམ་ཀྱི་གནས་སྐབས་ཀྱི་རྒྱུ་གསུམ་ལས་སྦྱོར་ལམ་གྱི་གནས་སྐབས་ཀྱི་བྱང་སེམས་འཁྲུངས་པ་ལྟ་བུ་མི་བཞེད་དམ་སྙམ་ན། སྙིང་རྗེ་དང་། ཀུན་རྫོབ་བྱང་ཆུབ་ཀྱི་སེམས་ལས་བྱང་སེམས་འཁྲུངས་པའི་ཚད་ནི་སེམས་དེ་རྒྱུད་ལ་སྐྱེས་པ་ཙམ་གྱིས་ཐ་སྙད་འཇོག་པར་སྤྱོད་འཇུག་ལས་གསུངས་ཀྱང་། གཉིས་སུ་མེད་པའི་ཡེ་ཤེས་ལས་བྱང་སེམས་འཁྲུངས་པའི་ཚད་ནི་ངེས་པར་འཕགས་པ་ལ་འཇོག་དགོས་ཏེ། བདག་མེད་རྟོགས་པའི་ཡུམ་ཚོགས་སྦྱོར་གཉིས་ཆར་ན་ཡོད་ཀྱང་དེས་བསྐྱེད་པའི་སྲས་ངེས་པར་འཕགས་པ་ལ་འཇོག་པ་དང་གནད་གཅིག་པའི་ཕྱིར་རོ། །དེས་ན་སོ་སོའི་སྐྱེ་བོའི་གནས་སྐབས་སུ་རྒྱུ་གསུམ་ཉམས་སུ་བླངས་པ་ལས་ས་དང་པོའི་རྒྱལ་སྲས་འཁྲུངས་པར་འདིར་བཞེད་ཀྱང་དེ་ཡན་ཆད་དུ་ཆོས་གསུམ་མེད་པ་ནི་མ་ཡིན་ཏེ། དཔེར་ན་རྒྱུད་བླ་མར། སོ་སོ་སྐྱེ་བོའི་གནས་སྐབས་སུ་ཐེག་ཆེན་གྱི་ཆོས་ལ་མོས་པའི་ས་བོན་དང་། བདག་མེད་རྟོགས་པའི་ཤེས་རབ་ཀྱི་མ་དང་། བསམ་གཏན་གྱི་མངལ་དང་། སྙིང་རྗེའི་མ་མ་བཞི་ཉམས་སུ་བླངས་པ་ལས་བདེ་གཤེགས་སྙིང་པོ་མངོན་སུམ་དུ་མཐོང་བའི་རྒྱལ་སྲས་འཁྲུངས་པར་བཤད་ཀྱང་དེ་ཡན་ཆད་དུ་ཆོས་བཞི་མེད་པ་མ་ཡིན་པ་བཞིན་ནོ། །ཁ་ཅིག་༣དེ་ལྟར་འདི་གསུམ་གང་གི་རྒྱུར་བཞག་པའི་བྱང་སེམས་དེའི་མ་མཐའ་ལམ་ཞུགས་ཀྱི་བྱང་སེམས་ཐོག་མ་པ་ལ་བྱེད་དམ་མི་བྱེད། བྱེད་ན་ཐེག་ཆེན་གྱི་སེམས་བསྐྱེད་དེའི་རྒྱུར་འཇོག་པ་མི་འཐད་དེ། དེ་ཐོབ་མ་ཐག་བྱང་སེམས་སུ་བཞག་དགོས་པའི་ཕྱིར་རོ། །མཐའ་གཉིས་ལ་མི་བརྟེན་པའི་ཡེ་ཤེས་བྱང་སེམས་ཀྱི་རྒྱུར་འཇོག་པ་ཡང་མི་འཐད་དེ། བྱང་སེམས་རྣམས་ནི་ཐོག་མར་ཀུན་རྫོབ་བྱང་ཆུབ་ཀྱི་སེམས་བསྐྱེད་ནས་དེའི་འོག་ཏུ་བྱང་སེམས་ཀྱི་སྤྱོད་པ་ཕར་ཕྱིན་དྲུག་ལ་སློབ་པ་ཡིན་པས་དེ་ལྟ་བུའི་ཤེར་ཕྱིན་ལ་སློབ་པའི་སྐབས་ཉིད་ནས་མཐའ་གཉིས་ལ་མི་བརྟེན་པའི་ཡེ་ཤེས་ལ་སློབ་པ་ཡིན་པའི་ཕྱིར་རོ། །མི་བྱེད་ན་ནི་ཟླ་བ་ཚེས་པ་ལྟ་བུའི་བྱང་སེམས་སུ་བཤད་པ་དང་། སྨན་གྱི་ལྗོན་ཤིང་གི་མྱུ་གུ་ལྟ་བུའི་བྱང་སེམས་སུ་བཤད་པ་དང་འགལ་བར་འགྱུར་རོ་ཞེ་ན། ཞེས་པའི་དོགས་པ་བཀོད་ནས་ལན་དུ་ཅི་སྐད་བཤད་པའི་སྐྱོན་དུ་འགྱུར་བའི་ཕྱིར་ཕྱོགས་གཉིས་པ་ནི་ཁས་མི་ལེན་པས་དང་པོ་ཁས་ལེན་ནོ། །འོན་ཀྱང་སྔར་བཀོད་པའི་སྐྱོན་ནི་མེད་དེ། བྱང་སེམས་ཀྱི་སྔོན་དུ་འགྲོ་བའི་སེམས་བསྐྱེད་པ་ནི་སེམས་བསྐྱེད་བསྒོམ་པའི་སྐབས་ལ་དགོངས་ཀྱི་བསྒོམས་པ་ལ་བརྟེན་ནས་སྐྱེས་པའི་སེམས་བསྐྱེད་དངོས་མ་ཡིན་པའི་ཕྱིར་རོ། །དེའང་དཔེར་ན་བུ་རམ་ཤིང་གི་ཤུན་པའི་རོ་མྱོང་བ་དང་འདྲ་བར་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཐོབ་པར་བྱའོ་སྙམ་པ་ཙམ་ནི་ཚིག་རྗེས་འབྲང་བའི་གོ་བ་ཙམ་ཡིན་པས་བུར་ཤིང་གི་ཤུན་པའི་རོ་དང་འདྲ་སྟེ། དེ་ལ་སེམས་བསྐྱེད་པ་ཟེར་ཡང་སེམས་བསྐྱེད་དངོས་མ་ཡིན་ནོ།།བྱང་ཆུབ་ཀྱི་སེམས་སྦྱོང་བའི་མན་ངག་བཞིན་དུ་སྦྱངས་པ་ལ་བརྟེན་ནས་ཡིད་ལེགས་པར་འཁུལ་ཐུབ་པའི་མྱོང་བ་ཁྱད་པར་ཅན་སྐྱེས་པ་དེ་ནི་ཤུན་པའི་ནང་གི་བུར་ཤིང་དངོས་ཀྱི་རོ་དང་འདྲ་བས་སེམས་བསྐྱེད་མཚན་ཉིད་པ་ཡིན་ནོ། །བྱང་སེམས་ཀྱི་རིགས་ཅན་དབང་པོ་རྣོན་པོས་སྔོན་དུ་དེ་ཁོ་ན་ཉིད་ཀྱི་ལྟ་བ་བཙལ་ནས་དེ་ནས་སེམས་བསྐྱེད་པ་ཡིན་པས་སྐྱོན་གཉིས་པ་ཡང་མེད་པ་ནི་འཆད་པར་འགྱུར་རོ་ཞེས་སྨྲའོ། །དེ་ནི་ཤིན་ཏུ་མི་འཐད་དེ། ཅི་སྐད་བཤད་པའི་སྐྱོན་དུ་འགྱུར་བའི་ཕྱིར་ཕྱོགས་གཉིས་པ་ནི་ཁས་མི་ལེན་ཞེས་པས་ཟླ་བ་ཚེས་པ་ལྟ་བུའི་བྱང་སེམས་དང་།སྨན་གྱི་ལྗོན་ཤིང་གི་མྱུ་གུ་ལྟ་བུའི་བྱང་སེམས་ལམ་ཞུགས་ཀྱི་བྱང་སེམས་ཐོག་མ་པ་ལ་བྱེད་པར་ཁས་བླང་བ་ཡིན་ལ། དེ་ནི་ཀླུ་སྒྲུབ་དང་བྱམས་པའི་གཞུང་གཉིས་དང་འགལ་ཏེ། ཆོས་དབྱིངས་བསྟོད་པར། ཇི་ལྟར་མར་ངོའི་བཅུ་བཞི་ལ། །ཟླ་བ་ཅུང་ཞིག་སྣང་བ་ལྟར། །དེ་བཞིན་མོས་སྤྱོད་ཞུགས་རྣམས་ཀྱིས། །ཆོས་ཀྱི་སྐུ་ཡང་ཅུང་ཟད་སྣང་། །ཅི་ལྟར་ཚེས་པའི་ཟླ་བ་ལ། །རིམ་གྱིས་རིམ་གྱིས་འཕེལ་བ་ལྟར། །དེ་བཞིན་ས་ལ་ཞུགས་རྣམས་ཀྱིས། །རིམ་གྱིས་རིམ་གྱིས་འཕེལ་བར་མཐོང་། །ཞེས་ཟླ་བ་ཚེས་པ་ལྟ་བུའི་བྱང་སེམས་ས་དང་པོ་ནས་བཞག་པའི་ཕྱིར་དང་། རྒྱུད་བླར། ཇི་ལྟར་མྱུག་སོགས་རིམ་སྐྱེས་པས། །ས་བོན་ཤུན་པ་གཅོད་པ་ལྟར། །དེ་བཞིན་མཐོང་ལམ་རིམ་སྐྱེས་པས། །མཐོང་སྤང་རྣམས་ནི་གཅོད་པར་བྱེད། །ཞེས་ས་བོན་གྱི་ཤུན་པ་བཅད་ནས་མྱུ་གུ་སྐྱེས་པའི་གནས་སྐབས་དང་། མཐོང་སྤང་དང་བྲལ་ནས་མཐོང་ལམ་སྐྱེས་པའི་གནས་སྐབས་དཔེ་དོན་དུ་སྦྱར་བའི་ཕྱིར་རོ། །གཞན་དུ་ན་ནམ་མཁའ་ལྡིང་གི་ཕྲུ་གུ་སྒོ་ངའི་སྦུབས་ནས་ཕྱིར་འཐོན་པ་དང་། འཁོར་ལོས་བསྒྱུར་བའི་རྒྱལ་པོའི་སྲས་མངལ་ནས་ཕྱིར་བཙས་མ་ཐག་པ་རྣམས་ཀྱང་ལམ་ཞུགས་ཀྱི་བྱང་སེམས་ཐོག་མ་པ་ལ་བྱེད་དགོས་པ་འགྱུར་ཞིང་། དེ་ཡང་འདོད་ན། རང་ཉིད་ཀྱིས་འགྲེལ་བཤད་དུ་ལུང་དེ་གཉིས་ཀྱི་དོན་བརྡ་ལས་བྱུང་བའི་སེམས་བསྐྱེད་ལ་འཆད་མོད་ཀྱང་། ལས་དང་པོ་པ་དང་སེམས་བསྐྱེད་ནས་རིང་དུ་མ་ལོན་པ་ཞེས་གསུངས་པ་ནི་དོན་དམ་པའི་སེམས་བསྐྱེད་ལ་ལྟོས་ནས་ཡིན་ལ། སྔར་དེ་བཞིན་གཤེགས་པའི་རིགས་སུ་སྐྱེས་པ་ས་དང་པོ་ནས་ཡིན་པར་གསུངས་པ་དང་། ལུང་སྔ་ཕྱི་གཉིས་ཀ་ནི་དཔེ་སོ་སོ་བ་ཙམ་མ་གཏོགས་པ་དོན་གཅིག་པ་ཡིན་པའི་ཕྱིར་དང་། རྩ་བའི་ཚིག་རྐང་གསུམ་གྱི་དོན་ཡང་མདོ་དེའི་དོན་བསྡུས་པར་སྣང་བའི་ཕྱིར་དང་། ལྷག་པའི་བསམ་པ་དག་པའི་སེམས་བསྐྱེད་ནི་ས་དང་པོའི་སེམས་བསྐྱེད་ལ་མདོ་སྡེ་རྒྱན་ལ་སོགས་པ་མང་པོ་ལས་གསུངས་པའི་ཕྱིར་རོ། །ཞེས་བྲིས་པ་དང་འགལ་ལོ། །དེས་ན་མར་ངོའི་བཅུ་བཞིའི་ཟླ་བ་དང་། ལྗོན་ཤིང་གི་ས་བོན་ས་འོག་ཏུ་བཅུག་ནས་མྱུ་གུ་མ་ཐོན་པའི་གནས་སྐབས་དང་། ནམ་མཁའ་ལྡིང་གི་ཕྲུ་གུ་སྒོ་ངའི་སྦུབས་ན་གནས་པའི་གནས་སྐབས་དང་། འཁོར་ལོས་སྒྱུར་བའི་རྒྱལ་པོའི་བུ་མངལ་ན་གནས་པའི་གནས་སྐབས་རྣམས་མོས་སྤྱོད་ཀྱི་གནས་སྐབས་དང་དཔེ་དོན་སྦྱར་ཞིང་ཟླ་བ་ཚེས་པ་སོགས་བཞི་ས་ཐོབ་པ་དང་དཔེ་དོན་དུ་སྦྱར་བ་ནི་མདོ་སྡེ་ས་བཅུ་པ་དང་། བྱམས་པའི་རྣམ་ཐར་དང་། ཆོས་དབྱིངས་བསྟོད་པ་དང་། རྒྱུད་བླ་རྣམས་ཀྱི་དགོངས་པ་ཕྱིན་ཅི་མ་ལོག་པ་ཡིན་ཞིང་བསྟན་བཅོས་རྩ་འགྲེལ་འདིའི་དགོངས་པ་ཡང་ཡིན་པས་དེ་དག་སོ་སོར་ཕྱེ་བ་ནི་བློ་གྲོས་རྩིང་བའི་རྣམ་ཐར་རོ། །ཆོས་གསུམ་གྱི་ནང་ཚན་དུ་གྱུར་པའི་སེམས་བསྐྱེད་སེམས་བསྐྱེད་དངོས་མ་ཡིན་པར་འདོད་པ་ནི་འགྲེལ་བ་འདིར། སེམས་བསྐྱེད་འདི་ཉིད་ཀྱི་ཐད་དུ་འཕགས་པ་ཆོས་ཀུན་འགྲོ་བའི་མདོ་དྲངས་པ་ལས། བྱང་ཆུབ་སེམས་དཔས་བྱང་ཆུབ་ཀྱི་སེམས་ལས་ཆོས་ཐམས་ཅད་ཁོང་དུ་ཆུད་པར་བགྱིའོ་ཞེས་པ་ནས་སེམས་ཅན་ཐམས་ཅད་ལ་ཕན་པ་དང་བདེ་བའི་སེམས་དང་། བླ་ན་མེད་པའི་སེམས་དང་། བྱམས་པས་མཉེན་པའི་སེམས་དང་། སྙིང་རྗེས་མི་ལྡོག་པའི་སེམས་དང་། དགའ་བས་འགྱོད་པ་མ་མཆིས་པའི་སེམས་དང་། བཏང་སྙོམས་ཀྱིས་དྲི་མ་མ་མཆིས་པའི་སེམས་དང་། སྟོང་པ་ཉིད་ཀྱིས་མི་འགྱུར་བའི་སེམས་དང་། མཚན་མ་མ་མཆིས་པས་སྒྲིབ་པ་མ་མཆིས་པའི་སེམས་དང་། སྨོན་པ་མ་མཆིས་པས་མི་གནས་པའི་སེམས་ཞེས་དང་། རིན་པོ་ཆེའི་ཕྲེང་བར། དེ་ཡི་རྩ་བ་བྱང་ཆུབ་སེམས། །རི་དབང་རྒྱལ་པོ་ལྟར་བརྟན་དང་། །ཞེས་གསུངས་པ་དང་ཅིའི་ཕྱིར་མི་འགལ་ལེགས་པར་སོམས་ཤིག གཉིས་སུ་མེད་པའི་ཡེ་ཤེས་ཀྱང་ཐེག་པ་ཆེན་པོའི་རིགས་ཅན་དབང་པོ་རྣོན་པོས་ཐོག་མར་གཉིས་སུ་མེད་པའི་ཡེ་ཤེས་གཏན་ལ་ཕབ་ནས་དེའི་འོག་ཏུ་སེམས་བསྐྱེད་པ་ཡོད་པས་ཞེས་པའི་སྐྱོན་སྤོང་གིས་ཀྱང་སྐྱོན་སྤོང་མི་ནུས་ཏེ་སྙིང་རྗེ་དང་སེམས་བསྐྱེད་སྔོན་དུ་སོང་བའི་གཉིས་སུ་མེད་པའི་ཡེ་ཤེས་བྱང་སེམས་ཀྱི་རྒྱུར་ཇི་ལྟར་འགྱུར་ཞེས་པའི་སྐྱོན་ད་དུང་སྤོང་དགོས་པའི་ཕྱིར། མདོར་ན་དོགས་གཅོད་མང་དུ་བྱས་པའི་མཐར་འདིར་གསུངས་པའི་སྙིང་རྗེ་དང་། བྱང་ཆུབ་ཀྱི་སེམས་དང་། གཉིས་སུ་མེད་པའི་ཡེ་ཤེས་གསུམ་དེ་གསུམ་མཚན་ཉིད་པ་མ་ཡིན་པ་ཞིག་ཐོན་འདུག་པས་ལེགས་པར་བསམ་ན་གཡང་ཟ་བའི་བཤད་པའོ། །གསུམ་པ་དེ་ལས་སྙིང་རྗེ་གཙོ་བོར་བསྟན་པ་ནི། 

།སངས་རྒྱས་ཀྱི་ཆོས་བསྐྱེད་པ་ལ་ཐོག་མར་ས་བོན་དང་འདྲ་བ་ནི་སེམས་བསྐྱེད་དང་གཉིས་སུ་མེད་པའི་ཡེ་ཤེས་དྲངས་པའི་ཚུལ་སྔར་བཤད་པ་དེ་ཉིད་དོ། །བར་དུ་སྤེལ་བ་ལ་ཆུ་དང་འདྲ་བ་ནི་བྱང་ཆུབ་ཀྱི་སེམས་བསྐྱེད་དུ་ཟིན་ཀྱང་སྙིང་རྗེའི་ཆུས་ཡང་དང་ཡང་དུ་མ་བཅུས་ན་ངེས་པར་ཉན་ཐོས་དང་རང་སངས་རྒྱས་ཀྱི་ས་ལ་མྱ་ངན་ལས་འདའ་བར་འགྱུར་ཞེས་གསུངས་ཏེ། འཕགས་པ་གྲོལ་སྡེས། སྐད་ཅིག་མ་བརྒྱད་པ་ལ་བྱམས་སོགས་ཚད་མེད་བཞི་མ་བསྒོམས་ན་སྐད་ཅིག་མ་དགུ་པ་ལ་སེམས་ཅན་གྱི་ཁམས་ལ་ལྟོས་པ་མེད་པར་འགོག་པར་ལྟུང་ཞེས་དང་། ས་བརྒྱད་པར་སྤྲོས་པ་མཐའ་དག་བཀག་པའི་འགོག་པ་ལས་རྒྱལ་བ་རྣམས་ཀྱིས་སློང་བར་མ་མཛད་ན་དེའི་ཚེ་ཉིད་དུ་མྱ་ངན་ལས་འདའ་བར་འགྱུར་རོ་ཞེས་གསུངས་པ་དང་དོན་གཅིག་སྟེ། རེ་ཤིག་སེམས་ཅན་གྱི་དོན་རྒྱུན་ཆད་པའི་དགོངས་པ་ཅན་གྱི་མྱ་ངན་ལས་འདས་པའོ། །ཚོགས་ལམ་གྱི་གནས་སྐབས་སུ་ནི་སྙིང་རྗེ་དང་བྲལ་ན་དམན་པའི་མྱང་འདས་མཚན་ཉིད་པར་འགྱུར་བ་ཡང་ཡོད་དོ། །མཐར་ལོངས་སྤྱོད་པའི་གནས་ལ་འབྲས་བུ་སྨིན་པ་དང་འདྲ་བ་ནི་བརྟགས་པ་མཐའ་བཟུང་གི་ཚུལ་དུ་འབྲས་བུ་མཐའ་ཡས་པའི་གནས་སྐབས་ཐོབ་ཏུ་ཟིན་ཀྱང་སྙིང་རྗེའི་ཡོངས་སུ་སྨིན་པ་དང་བྲལ་ན་འདི་དུས་རིང་པོར་ཉེ་བར་སྤྱོད་པར་མི་འགྱུར་རོ། །དེས་ན་སངས་རྒྱས་ཀྱི་ཆོས་བསྐྱེད་པ་ལ་ཐོག་མཐའ་བར་གསུམ་དུ་གཙོ་ཆེ་ཞིང་བྱང་ཆུབ་ཀྱི་སེམས་དང་། གཉིས་སུ་མེད་པའི་ཡེ་ཤེས་ཀྱི་རྩ་བ་ཡང་ཡིན་པས་ན་སློབ་དཔོན་ཟླ་བས་བསྟན་བཅོས་རྩོམ་པའི་ཐོག་མར་སྙིང་རྗེ་ལ་མཆོད་པར་བརྗོད་པའོ། ། གཉིས་པ་རྒྱུ་མཚན་ཅན་གྱི་བསྟོད་པ་དངོས་ནི། 

འདིར་སྙིང་རྗེ་གསུམ་ལ་གཞུང་ལུགས་གཞན་ནས་བཤད་པའི་ཚུལ་དང་། ལུགས་འདིའི་ཐུན་མོང་མ་ཡིན་པ་གཉིས་ལས། དང་པོ་ནི། མདོ་སྡེ་རྒྱན་དུ། བྱམས་སོགས་ཚད་མེད་བཞི་ལ་སེམས་ཅན་དང་། ཆོས་དང་། དམིགས་པ་མེད་པ་ལ་དམིགས་པ་གསུམ་དུ་ཕྱེ་ནས་དང་པོ་ནི། ཡུལ་སེམས་ཅན་ལ་དམིགས་ནས་རྣམ་པ་བདེ་བ་དང་ཕྲད་པ་དང་། སྡུག་བསྔལ་དང་བྲལ་བ་དང་། བདེ་བ་དང་མི་འབྲལ་བ་དང་། ཆགས་སྡང་གི་ཉོན་མོངས་དང་བྲལ་བའི་བཏང་སྙོམས་པར་འདོད་པའི་རྣམ་པ་ཅན་དང་། གཉིས་པ་ནི་ཚད་མེད་བཞི་བརྗོད་བྱར་སྟོན་པའི་བསྟན་པའི་ཆོས་ལ་འཇུག་པ་དང་། གསུམ་པ་ནི་ཚད་མེད་བཞིའི་དེ་བཞིན་ཉིད་ལ་འཇུག་པ་ཞེས་བཤད་ལ། རྟེན་གྱི་གང་ཟག་ཀྱང་བྱང་སར། དང་པོ་མུ་སྟེགས་དང་ཐུན་མོང་བ། གཉིས་པ་ཉན་ཐོས་དང་ཐུན་མོང་བ། གསུམ་པ་བྱང་སེམས་ཀྱི་ཐུན་མོང་མ་ཡིན་པའོ་ཞེས་དང་། བློ་གྲོས་མི་ཟད་པའི་མདོར། དང་པོ་བྱང་སེམས་སོ་སྐྱེ་དང་། གཉིས་པ་མ་དག་ས་བདུན་ལ་གནས་པ་དང་ཐུན་མོང་བ་ཡིན་ལ། གསུམ་པ་ནི་དག་པ་ས་གསུམ་པའི་ཡིན་ནོ། །ཞེས་བཤད་དོ། ། གཉིས་པ་ལ་གསུམ་སྟེ། དམིགས་པ་སོ་སོར་བཤད། རྣམ་པ་ཐུན་མོང་དུ་བཤད། གནད་ཀྱི་དོན་བསྡུས་ཏེ་བསྟན་པའོ། །དང་པོ་ནི། འདིའི་སྔ་འགྲེལ་དུ། ད་ནི་དམིགས་པའི་བྱེ་བྲག་ལ་འཇུག་པའི་སྒོ་ནས་ཀྱང་སྙིང་རྗེ་རང་གི་ངོ་བོའི་ཁྱད་པར་མངོན་པར་གསལ་བར་བྱ་སྟེ་ཞེས་དང་། 

ཞེས་པའི་སྔ་འགྲེལ་དུ། ཆོས་ལ་དམིགས་པ་དང་། དམིགས་པ་མེད་པའི་སྙིང་རྗེ་ཡང་དམིགས་པའི་སྒོ་ནས་གསལ་བར་བྱ་བའི་ཕྱིར་ཞེས་སྙིང་རྗེ་གསུམ་པོ་དམིགས་པའི་སྒོ་ནས་ཕྱེ་བར་གསུངས་སོ། །འདི་ལ་དཔེ་གསུམ་གྱིས་མཚོན་པའི་དོན་གསུམ་ལས། དང་པོ་ནི། རྒྱུ་བདག་དང་བདག་གིར་འཛིན་པའི་དབང་གིས་གནས་ཁམས་གསུམ་དུ་ཟོ་ཆུན་འཕྱན་པ་ལྟར་རང་དབང་མེད་པའི་འགྲོ་བའོ། །ཇི་ལྟར་ཟོ་ཆུན་འཕྱན་པ་དང་ཆོས་མཚུངས་ཤེ་ན། ཁྱད་ཆོས་དྲུག་གིས་ཏེ་ལས་དང་ཉོན་མོངས་པའི་ཐག་པས་ཆེས་དམ་དུ་བསྡམས་པ། འཁྲུལ་འཁོར་བསྐོར་མཁན་རྣམ་པར་ཤེས་པའི་བསྐྱོད་པ་ལ་རག་ལས་པར་འཇུག་པ། འཁོར་བའི་ཁྲོན་པ་ཆེན་པོ། སྲིད་པའི་རྩེ་མོ་ནས་མནར་མེད་པ་ལ་ཐུག་པར་བར་མེད་པར་འཕྱན་པ། རང་གི་རང་ཉིད་ཀྱིས་ཐུར་དུ་འགྲོ་བར་འཇུག་པ། འབད་པས་ཅི་ཞིག་ལྟར་དྲང་བར་བྱ་བ། མི་ཤེས་པ་ལ་སོགས་པ་ཉོན་མོངས་པ་དང་ལས་དང་སྐྱེ་བའི་ཀུན་ནས་ཉོན་མོངས་པ་གསུམ་ཡོད་ཀྱང་སྔ་མ་དང་ཕྱི་མ་དང་། བར་གྱི་རིམ་པ་ངེས་པར་མི་ཟིན་པ། ཉི་མ་རེ་རེ་ཞིང་སྡུག་བསྔལ་གྱི་སྡུག་བསྔལ་དང་འགྱུར་བའི་སྡུག་བསྔལ་ཉིད་དག་གིས་བཅོག་པའི་ཕྱིར་ན་ཟོ་ཆུན་གྱི་ཁྱུད་མོ་དང་འདྲ་བའོ། །མདོར་ན་རྟག་མི་རྟག་དང་རང་བཞིན་ཡོད་མེད་སོགས་གང་གིས་ཀྱང་ཁྱད་པར་དུ་མ་བྱས་པར་ལས་ཉོན་གྱི་དབང་གིས་འཁོར་བར་རང་དབང་མེད་པར་འཕྱན་པའི་འགྲོ་བ་ཙམ་ལ་དམིགས་པ་ནི་འདིའི་དམིགས་པའི་ཁྱད་པར་རོ། །དེས་ན་འདིར་ཁ་ཅིག༤ སྡུག་བསྔལ་གཉིས་ཀྱི་སྟེང་དུ་ཁྱབ་པ་འདུ་བྱེད་ཀྱི་སྡུག་བསྔལ་གྱིས་བཅོག་པའི་ཕྱིར་ཞེས་བསྣན་པ་ནི་གནད་མ་ཟིན་པ་སྟེ་འོག་ཏུ་འཆད་དོ། །གཉིས་པ་ནི། ཆུ་ཤིན་ཏུ་དྭངས་པའི་ནང་དུ་ཟླ་བའི་གཟུགས་བརྙན་ཤར་བ་རླུང་ཧ་ཅང་དྲག་པ་མ་ཡིན་པས་བསྐྱོད་པ་ན་ཟླ་བའི་གཟུགས་བརྙན་ཆུ་དང་བཅས་ཏེ་སྐད་ཅིག་རེ་རེ་ཞིང་འཇིག་པ་ལྟར་སེམས་ཅན་འཇིག་ཚོགས་ལ་ལྟ་བའི་རྒྱ་མཚོར་མ་རིག་པའི་ཆུ་སྔོན་པོའི་ནང་དུ་རྣམ་རྟོག་གི་རླུང་གིས་རབ་ཏུ་བསྐྱོད་པའི་རང་གི་གཟུགས་བརྙན་སྐད་ཅིག་གིས་འཇིག་པ་ལ་དམིགས་པ་ནི་འདིའི་དམིགས་པའི་ཁྱད་པར་རོ། །འདི་ནི་ཁྱབ་པ་འདུ་བྱེད་ཀྱི་སྡུག་བསྔལ་གྱི་དོན་ཏེ། དེ་ཡང་དངོས་པོར་སྨྲ་བ་དག་གིས་ཟག་མེད་ཀྱི་ཡེ་ཤེས་ཀྱང་སྐད་ཅིག་གིས་འཇིག་པར་འདོད་པས་སྐད་ཅིག་གིས་འཇིག་པ་ཙམ་ལ་འདུ་བྱེད་ཀྱི་སྡུག་བསྔལ་དུ་མི་འདོད་པར་ངེད་ཀྱི་དེ་ཡང་རྐྱེན་ལས་སྐྱེས་ཞེས་ཀུན་འབྱུང་གི་གཙོ་བོ་སྲེད་པའི་རྐྱེན་གྱིས་འཕངས་པའི་ཕུང་པོ་ཙམ་ལ་འདོད་ཀྱང་འདིར་ནི་རྒྱུད་བླར། བསླུ་བའི་ཆོས་ཅན་ཕྱིར་ཞེས་པའི་འགྲེལ་པར་མདོ་དྲངས་པ་ལས་མི་རྟག་པ་ཐམས་ཅད་སྡུག་བསྔལ་དུ་གསུངས་པ་དང་། རྩ་ཤེར་འདུ་བྱེད་ཐམས་ཅད་བསླུ་བའི་ཆོས། །དེས་ན་དེ་དག་བརྫུན་པ་ཡིན། །ཞེས་གསུངས་པ་ལྟར་སྐད་ཅིག་གིས་འཇིག་པའི་མི་རྟག་པ་ཙམ་ལ་བཞེད་དེ། འགྲེལ་པར། སྐད་ཅིག་རེ་རེ་ལ་མི་རྟག་པའི་སྡུག་བསྔལ་ཐོག་ཏུ་འབབ་པ་དང་ཞེས་གསུངས་པས་སོ། །གསུམ་པ་ནི་དཔེ་སྔ་མ་དེ་ཉིད་ལ་ཟླ་བར་སྣང་ཡང་ཟླ་བའི་རང་བཞིན་གྱིས་སྟོང་པར་མཐོང་བ་ལྟར་རང་བཞིན་གྱིས་སྟོང་པས་ཁྱད་པར་དུ་བྱས་པའི་འགྲོ་བ་ལ་དམིགས་པ་ནི་འདིའི་དམིགས་པའི་ཁྱད་པར་རོ། །གཉིས་པ་ནི། གཞུང་འདིར་སྡུག་བསྔལ་ཅན་རྣམས་ཡོངས་སྐྱོབ་པ། །སྙིང་རྗེ་ཆེན་པོ་ཞེས་བྱའོ། །ཞེས་འབྱུང་བ་ལྟར། སྡུག་བསྔལ་ལས་སྐྱོབ་པར་འདོད་པའི་རྣམ་པ་ཅན་ནོ། །གསུམ་པ་ནི་སེམས་ཅན་དང་། ཆོས་དང་། དམིགས་པ་མེད་པ་ལ་དམིགས་པའི་སྙིང་རྗེ་གསུམ་གྱི་མཚན་ཉིད་རིམ་བཞིན་སྡུག་བསྔལ་དང་འགྱུར་བའི་སྡུག་བསྔལ་གྱིས་ཁྱད་པར་དུ་བྱས་པའི་འགྲོ་བ་ལ་དམིགས་ནས་སྡུག་བསྔལ་དེ་ལས་སྐྱོབ་པར་འདོད་པའི་རྣམ་པ་ཅན་དང་། འདུ་བྱེད་ཀྱི་སྡུག་བསྔལ་གྱིས་ཁྱད་པར་དུ་བྱས་པའི་འགྲོ་བ་ལ་དམིགས་ནས་སྡུག་བསྔལ་དེ་ལས་སྐྱོབ་པར་འདོད་པའི་རྣམ་པ་ཅན་དང་། རང་བཞིན་གྱིས་སྟོང་པས་ཁྱད་པར་དུ་བྱས་པའི་འགྲོ་བ་ལ་དམིགས་ནས་སངས་རྒྱས་ཉིད་ཡང་དག་པར་ཐོབ་པར་འདོད་པའི་སྒོ་ནས་སྐྱོབ་པའི་རྣམ་པ་ཅན་ཏེ། དང་པོའི་ཡུལ་ནི་སོ་སྐྱེ་དང་ཉན་རང་སློབ་པ་རྣམས་ཡིན་ལ། གཉིས་པའི་ཡུལ་ནི་དེའི་སྟེང་དུ་ཉན་རང་མི་སློབ་པ་དང་། ས་བཅུའི་རྗེས་ཐོབ་ལ་གནས་པའི་བྱང་སེམས་རྣམས་ཀྱང་ཡིན་ཅིང་། གསུམ་པའི་ཡུལ་ནི་དེ་དག་གི་སྟེང་དུ་ས་བཅུའི་མཉམ་བཞག་ལ་གནས་པའི་བྱང་སེམས་རྣམས་ཀྱང་ཡིན་པར་ཤེས་པར་བྱའོ། ། གཉིས་པ་འཇུག་བྱ་གཞུང་གི་དོན་ཉིད་བཤད་པ་ལ་གཉིས་ཏེ། རྒྱུ་བྱང་ཆུབ་སེམས་དཔའི་ས་དང་། འབྲས་བུ་སངས་རྒྱས་ཀྱི་ས་བཤད་པའོ། །དང་པོ་ལ་གསུམ་སྟེ། ཐབས་ཤེས་ཟུང་འཇུག་སྒོ་ནས་སྤྱིའི་ངོ་བོ་བསྟན། ཕར་ཕྱིན་ལྷག་པའི་སྒོ་ནས་སོ་སོའི་ངོ་བོ་བཤད། རྣམ་གྲངས་ལྷག་པའི་སྒོ་ནས་སོ་སོའི་ཡོན་ཏན་བཤད་པའོ། །དང་པོ་ནི། བྱང་སེམས་ཀྱི་ཟག་པ་མེད་པའི་ཡེ་ཤེས་སྙིང་རྗེ་དང་སྦྱིན་སོགས་ཀྱིས་ཟིན་པ་དེ་ཉིད་བློ་རང་གི་ངོ་བོར་སར་བཞག་ཏུ་མེད་དེ། ས་ཡིན་མིན་གྱི་སྤྲོས་པ་དང་བྲལ་བའི་ཕྱིར་རོ། །འོན་ཀྱང་གང་ཟག་གཞན་གྱི་བློའམ་རང་ཉིད་ཀྱི་རྗེས་ཐོབ་ཀྱི་བློས་ལྡོག་པའི་ཆར་ཕྱེ་བ་ནས་ཞེས་བྱ་བའི་མིང་འཐོབ་སྟེ། ཡོན་ཏན་གྱི་གནས་སུ་གྱུར་པའི་ཕྱིར་རོ། །ས་བཅུར་ཕྱེ་བའི་ཚུལ་ཇི་ལྟར་ཞེ་ན། ཡོན་ཏན་གྱི་གྲངས་དང་། སྒྲིབ་པ་སྤོང་བ་ལ་མཐུ་ཕུལ་དུ་བྱུང་བ་དང་། སྦྱིན་སོགས་ཀྱི་ཕར་ཕྱིན་ལྷག་པ་དང་། འཁོར་ལོས་སྒྱུར་བ་སོགས་རྣམ་སྨིན་གྱི་སྐྱེ་བ་གོང་ནས་གོང་དུ་འཕེལ་བའི་བྱེ་བྲག་གིས་ས་བཅུར་བཞག་གི་རང་གི་ངོ་བོ་དམིགས་རྣམ་མི་འདྲ་བའི་སྒོ་ནས་དབྱེ་བ་ཡོད་པ་ནི་མ་ཡིན་ཏེ། མདོ་སྡེ་ས་བཅུ་པར། ཇི་ལྟར་བར་སྣང་བྱ་རྗེས་མཁས་རྣམས་ཀྱིས། །བརྗོད་པར་ནུས་མ་ཡིན་ཞིང་མི་མཐོང་བ། །དེ་ལྟར་རྒྱལ་བའི་སྲས་ཀྱི་ས་ཀུན་ཡང་། །བརྗོད་མི་ནུས་ནའང་མཉན་པར་ག་ལ་ནུས། །ཞེས་གསུངས་སོ། ། གཉིས་པ་ལ་ས་དང་པོ་རབ་ཏུ་དགའ་བ་ནས་བཅུ་པ་ཆོས་ཀྱི་སྤྲིན་གྱི་བར་བཅུ་ལས། དང་པོ་ལ་གསུམ་སྟེ། ཟག་མེད་ཡེ་ཤེས་དང་པོ་རབ་དགར་བསྟན། རབ་དགའ་དེ་ཡི་ཡོན་ཏན་རྒྱས་པར་བཤད། དཔེ་ཡི་སྒོ་ནས་ཡོན་ཏན་བསྡུས་ཏེ་བསྟན་པའོ། །དང་པོ་ནི། 

ཚིག་རྐང་དང་པོ་གཉིས་ཀྱི་ཟག་པ་མེད་པའི་ཡེ་ཤེས་སྙིང་རྗེ་ལ་སོགས་པས་ཟིན་པའི་མཉམ་བཞག་བསྟན་ལ། ཕྱི་མ་གཉིས་ཀྱིས་སྨོན་ལམ་ཆེན་པོ་བཅུ་ལ་སོགས་པ་སྨོན་ལམ་འབུམ་ཕྲག་གྲངས་མེད་པ་བཅུ་པོ་དེ་དག་ནི་བྱང་ཆུབ་སེམས་དཔའ་ཀུན་ཏུ་བཟང་པོའི་སྨོན་ལམ་གྱི་ནང་དུ་འདུས་པ་འདེབས་པ་དང་། ས་དེ་ཐོབ་པ་ལ་རབ་ཏུ་དགའ་བ་སྐྱེས་པའི་རྗེས་ཐོབ་སྟོན་ཏེ།རྗེས་ཐོབ་དེས་སྔར་གྱི་མཉམ་བཞག་དེ་ཉིད་ས་དང་པོར་མཚོན་པས་ཆར་རྣམ་པར་དབྱེ་བ་ན་ས་ཞེས་བྱ་བའི་མིང་འཐོབ་སྟེ་ཞེས་དང་། གཉིས་སུ་མེད་པའི་ཡེ་ཤེས་དེའི་རྒྱུ་ཅན་གྱི་འབྲས་བུ་ཉེ་བར་མཚོན་པ་དེ་ལ་ནི་དང་པོ་ཞེས་བྱ་བར་བརྗོད་དོ། །ཞེས་གསུངས་སོ། ། གཉིས་པ་ལ་གཉིས་ཏེ། ས་ལ་གནས་པའི་བསྔགས་པ་བརྗོད། ཕར་ཕྱིན་ལྷག་པའི་ཡོན་ཏན་བརྗོད་པའོ། །དང་པོ་ལ་བཞི་སྟེ། མིང་འཕོ་བའི་ཡོན་ཏན། དོན་འཐོབ་པའི་ཡོན་ཏན། དཔེས་བསྟན་པའི་ཡོན་ཏན། གཞན་ཟིལ་གྱིས་གནོན་པའི་ཡོན་ཏན་ནོ། །དང་པོ་ནི། 

བྱང་ཆུབ་སེམས་དཔའི་སྒྲ་འཇུག་པ་ལ་སྤྱོད་པའི་སྒོ་ནས་འཇུག་པ་དང་། ལྟ་བའི་སྒོ་ནས་འཇུག་པ་གཉིས་ལས། དང་པོ་ནི་སྤྱོད་འཇུག་ཏུ། བྱང་ཆུབ་སེམས་སྐྱེས་གྱུར་ནས་སྐད་ཅིག་གིས། །འཁོར་བའི་བཙོན་རར་བསྡམས་པའི་ཉམ་ཐག་རྣམས། །བདེ་གཤེགས་རྣམས་ཀྱི་སྲས་ཞེས་བརྗོད་བྱ་ཞིང་། །འཇིག་རྟེན་ལྷ་མིར་བཅས་པས་ཕྱག་བྱར་འགྱུར། །ཞེས་གསུངས་ཏེ། ཚོགས་ལམ་ནས་སོ། །གཉིས་པ་ནི། བཅོམ་ལྡན་འདས་མ་ཉིས་སྟོང་ལྔ་བརྒྱ་པ་ལས། བྱང་ཆུབ་སེམས་དཔའ་ཞེས་བྱ་བ་ནི་རྗེས་སུ་རྟོགས་པའི་སེམས་དཔའི་ཚིག་བླ་དྭགས་ཏེ། གང་གིས་ཆོས་ཐམས་ཅད་རྗེས་སུ་རྟོགས་ཤིང་ཤེས་པའོ། །ཇི་ལྟར་ཤེས་ཤེ་ན། མ་བྱུང་བ་དང་། ཡང་དག་པར་མ་བྱུང་བ་དང་། ལོག་པ་དེ་དང་དེ་དག་ཇི་ལྟར་བྱིས་པ་སོ་སོའི་སྐྱེ་བོས་བཏགས་པ་དེ་ལྟར་མ་ཡིན་པ་དང་། ཅི་ལྟར་བྱིས་པ་སོ་སོའི་སྐྱེ་བོས་རྙེད་པ་དེ་ལྟར་མ་ཡིན་པ་སྟེ་དེའི་ཕྱིར་བྱང་ཆུབ་སེམས་དཔའ་ཞེས་བྱའོ་ཞེས་བཀའ་སྩལ་པ་དང་། རྒྱུད་བླར་ཆོས་བཞི་ལས་ཐུབ་པའི་སྲས་འཁྲུངས་པར་གསུངས་པ་དང་། འདིར་ཡང་ཆོས་གསུམ་ལས་རྒྱལ་བའི་སྲས་འཁྲུངས་པར་གསུངས་པ་ལྟར་དེ་མཐོང་ལམ་ནས་སོ། །འདིར་ནི་ཕྱི་མའི་དབང་དུ་བྱས་པ་སྟེ། འགྲེལ་པར་སེམས་དེ་ཐོབ་པ་ནི་རྣམ་པ་ཐམས་ཅད་དུ་སོ་སོ་སྐྱེ་བོའི་ས་ལས་འདས་པའི་གནས་སྐབས་སུ་བྱང་ཆུབ་སེམས་དཔའི་སྒྲ་ཁོ་ནས་བརྗོད་པར་བྱ་བ་ཡིན་གྱི་རྣམ་པ་གཞན་གྱིས་ནི་མ་ཡིན་ཏེ། དེའི་ཚེ་འཕགས་པ་ཡིན་པའི་ཕྱིར་རོ། །ཞེས་སོ། །ཁ་ཅིག་༥གིས་བྱང་ཆུབ་སེམས་དཔར་གསུངས་པ་ཡང་དོན་དམ་པའི་བྱང་སེམས་ལ་དགོངས་ཀྱི་སོ་སྐྱེ་ལ་བྱང་སེམས་མཚན་ཉིད་པ་མེད་པར་སྟོན་པ་མ་ཡིན་ནོ། །ཞེས་ཟེར་བ་མི་འཐད་དེ། སེམས་བསྐྱེད་ལ་ཀུན་རྫོབ་སེམས་བསྐྱེད་དང་། དོན་དམ་སེམས་བསྐྱེད་ཀྱི་ཐ་སྙད་གསུངས་ཀྱང་བྱང་སེམས་ལ་དེ་ལྟ་བུའི་ཐ་སྙད་མ་གསུང་པའི་ཕྱིར་རོ། །འོ་ན་འགྲེལ་པར་དཀོན་མཆོག་སྤྲིན་གྱི་མདོ་དྲངས་པར། དོན་དམ་པའི་བྱང་ཆུབ་སེམས་དཔའི་ས་ནི་མ་ཐོབ་པ་ཡིན་ནོ། །ཞེས་པ་ཇི་ལྟར་ཞེ་ན་དེའི་ཚེ་དོན་དམ་པའི་སའི་ཁྱད་ཆོས་ཡིན་གྱི། བྱང་ཆུབ་སེམས་དཔའི་ཁྱད་ཆོས་མ་ཡིན་ཏེ། མཉམ་བཞག་གིས་བསྡུས་པའི་བྱང་ཆུབ་སེམས་དཔའི་ས་ཞེས་པ་བཞིན་ནོ། ། གཉིས་པ་ལ་བཞི་སྟེ། རིགས་སུ་སྐྱེས་པའི་ཡོན་ཏན། སྤངས་རྟོགས་ནུས་པའི་ཡོན་ཏན། གོང་མ་གནོན་པའི་ཡོན་ཏན། འོག་མ་ལས་འདས་པའི་ཡོན་ཏན་ནོ། །དང་པོ་ནི། 

གཉིས་པ་ནི། 

གསུམ་པ་ནི། 

བཞི་པ་ནི། 

གསུམ་པ་ནི།

ཤེར་མདོ་དང་བསྟན་བཅོས་རྣམས་སུ་རྒྱུན་ཞུགས་ཞུགས་པ་ལ་བརྒྱད་པ་དང་། དེའི་མངོན་རྟོགས་ལ་བརྒྱད་པའི་སར་གསུངས་ཀྱང་འདིར་རྒྱུན་ཞུགས་ལ་བརྒྱད་པར་གསུངས་པ་ནི་དགྲ་བཅོམ་ཞུགས་གནས་གཉིས་ཞེས་པ་ནས་རྒྱུན་ཞུགས་ཞུགས་གནས་གཉིས་ཞེས་པའི་བར་ཡས་རིམ་དུ་བགྲངས་པའི་དབང་དུ་བྱས་པ་སྟེ། མདོ་ཀུན་ལས་བཏུས་པར། དད་པས་རྗེས་སུ་འབྲང་བའི་འཇིག་རྟེན་གྱི་ཁམས་ཐམས་ཅད་ཀྱི་རྡུལ་ཕྲ་རབ་ཀྱི་རྡུལ་སྙེད་ལ་བསྐལ་པ་གངྒཱའི་ཀླུང་གི་བྱེ་མ་སྙེད་དུ་ཉི་མ་རེ་རེ་ཞིང་ལྷའི་ཟས་རོ་བརྒྱ་པ་དང་ལྷའི་གོས་བྱིན་པ་བས་གཞན་ཞིག་གིས་ཆོས་ཀྱི་རྗེས་འབྲང་གཅིག་ལ་ཉིན་གཅིག་ཟན་གཅིག་བྱིན་ན་སྔ་མ་བས་བསོད་ནམས་ཆེས་གྲངས་མང་བ་བསྐྱེད་པ་དང་། ཡང་ཆོས་ཀྱི་རྗེས་འབྲང་ལ་སྔ་མ་ལྟར་ལས་བརྒྱད་པའི་གང་ཟག་གཅིག་ལ་ཟན་གཅིག་བྱིན་ན་སྔ་མ་བས་ཆེས་བསོད་ནམས་གྲངས་མེད་པ་བསྐྱེད་པར་གསུངས་པ་དང་མཐུན་ནོ། །འདིར་ཁ་ཅིག༦ མདོར་ན་ཅི་ལྟར་འབྲས་གནས་བཞི་དང་། འབྲས་བུ་ལ་ཞུགས་པ་བཞིའི་དགྲ་བཅོམ་ནས་ཡས་བགྲངས་ནས་གྲངས་བརྒྱད་པ་ཡིན་པས་འཕགས་པ་བརྒྱད་པ་རྒྱུན་ཞུགས་ཞུགས་པ་ལ་འཕགས་པའི་ཆོས་ཐོབ་པ་ལས་རང་དང་རྗེས་སུ་མཐུན་པའི་སྤངས་པ་དང་། རྟོགས་པའི་ཡོན་ཏན་འབྱུང་བར་འགྱུར་བ་བཞིན་དུ་ཞེས་འཆད་པ་ནི་འགྲེལ་པར་མདོར་ན་ཅི་ལྟར་འཕགས་པ་རྒྱུན་དུ་ཞུགས་པ་ལ་རང་དང་རྗེས་སུ་མཐུན་པའི་འཕགས་པའི་ཆོས་རྟོགས་པ་ལ་སྐྱོན་དང་བྲལ་ཞིང་ཡོན་ཏན་འབྱུང་བར་འགྱུར་བ་དེ་བཞིན་དུ་ཞེས་བཤད་པ་དང་འགལ་ལོ། །བགྲང་ཚུལ་དེ་ཡང་རང་གིས་རང་དགར་བགྲངས་པ་སྟེ་རྒྱུན་ཞུགས་ཞུགས་པ་ལ་བརྒྱད་པར་བགྲངས་པའི་ཚེ་ན་ཡང་དང་པོར་འབྲས་གནས་བཞི། དེ་ནས་ཞུགས་པ་བཞི་བགྲངས་པ་མ་ཡིན་པའི་ཕྱིར་རོ། ། བཞི་པ་ལ་གཉིས་ཏེ། ས་འདིར་བསོད་ནམས་ཀྱི་སྟོབས་ཀྱིས་ཟིལ་གྱིས་གནོན་པ། ས་གོང་མར་བློའི་སྟོབས་ཀྱིས་ཟིལ་གྱིས་གནོན་པའོ། །དང་པོ་ནི། 

འཕགས་པ་བྱམས་པའི་རྣམ་པར་ཐར་པ་ལས། རྒྱལ་པོའི་བུ་སྐྱེས་མ་ཐག་པ་དང་། ནམ་མཁའ་ལྡིང་གི་དབང་པོ་ཆེན་པོའི་ཕྲུ་གུ་སྐྱེས་མ་ཐག་པའི་དཔེ་གཉིས་དང་སྦྱར་ཏེ་གསུངས་སོ། །གཉིས་པ་ནི། 

འདི་ལ་ཟིལ་གྱིས་གནོན་ཚུལ་གྱི་ལུང་དྲང་བ། དེས་གྲུབ་པའི་དོན། དེ་ལ་རྩོད་པ་སྤོང་བ། རྟོག་པས་བཏགས་པའི་འཆད་ཚུལ་དགག་པ་དང་བཞི་ལས། དང་པོ་ནི། འཕགས་པ་ས་བཅུ་པར། ཀྱཻ་རྒྱལ་བའི་སྲས་དག་འདི་ལྟ་སྟེ། དཔེར་ན་རྒྱལ་པོའི་རིགས་སུ་སྐྱེས་པ་རྒྱལ་པོའི་བུ་རྒྱལ་པོའི་མཚན་དང་ལྡན་པ་ནི་སྐྱེས་པ་ཙམ་གྱིས་རྒྱལ་པོའི་བྱིན་གྱིས་བློན་པོའི་ཚོགས་ཐམས་ཅད་ཟིལ་གྱིས་གནོན་གྱི་རང་གི་བློའི་སྟོབས་ཀྱིས་རྣམ་པར་དཔྱད་པས་ནི་མ་ཡིན་ནོ། །ནམ་དེ་ནར་སོན་པར་གྱུར་པ་དེའི་ཚེ་རང་གི་བློའི་སྟོབས་བསྐྱེད་པས་བློན་པོའི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ། །ཀྱཻ་རྒྱལ་བའི་སྲས་དག་དེ་བཞིན་དུ་བྱང་ཆུབ་སེམས་དཔའ་ཡང་སེམས་བསྐྱེད་མ་ཐག་ཏུ་ལྷག་པའི་བསམ་པའི་ཆེ་བ་ཉིད་ཀྱིས་ཉན་ཐོས་དང་རང་སངས་རྒྱས་ཐམས་ཅད་ཟིལ་གྱིས་གནོན་གྱི་རང་གི་བློའི་སྟོབས་ཀྱིས་རྣམ་པར་དཔྱད་པས་ནི་མ་ཡིན་ནོ། །བྱང་ཆུབ་སེམས་དཔའི་ས་བདུན་པ་འདི་ལ་གནས་པའི་བྱང་ཆུབ་སེམས་དཔའ་ནི་རང་གི་ཡུལ་ཤེས་པའི་ཆེ་བ་ལ་གནས་པས་ཉན་ཐོས་དང་རང་སངས་རྒྱས་ཀྱི་བྱ་བ་ཐམས་ཅད་ལས་ཤིན་ཏུ་འདས་པ་ཡིན་ནོ་ཞེས་བཀའ་སྩལ་པས་སོ། །དེའི་དོན་གཞན་རྣམས་གོ་སླ་ལ་རང་གི་ཡུལ་ཤེས་པའི་ཆེ་བའི་དོན་ནི་ཐེག་ཆེན་རང་གི་ཐུན་མོང་མ་ཡིན་པའི་ཡུལ་སྤྲོས་པ་མཐའ་དག་བཀག་པའི་འགོག་པ་ཐོས་བསམ་གྱིས་ཤེས་པ་ཚོགས་སྦྱོར་ནས་ཡོད། མངོན་སུམ་དུ་ཤེས་པ་ས་དང་པོ་ནས་ཡོད་ཀྱང་དེའི་ཆེ་བ་ནི་མཚན་འཛིན་སླར་མི་སྐྱེ་བའི་ཆོས་ཅན་དུ་བྱེད་པའི་ནུས་པ་ཡིན་ལ་དེ་ས་བདུན་པ་ནས་ཐོབ་པས་ཟིལ་གྱིས་གནོན་ཅེས་པའི་དོན་ཏོ། ། གཉིས་པ་ལ་གསུམ་སྟེ། ལུང་དེས་ཉན་རང་ལ་ཆོས་རང་བཞིན་མེད་པར་ཤེས་པ་ཡོད་པར་གྲུབ་པ། དེ་ལུང་རིགས་གཞན་གྱིས་བསྒྲུབ་པ། དེ་ཉིད་སློབ་དཔོན་ཀླུ་སྒྲུབ་ཀྱི་དགོངས་པར་སྦྱར་བའོ། །དང་པོ་ནི། སྔར་གྱི་ལུང་དེས་ཉན་རང་ལ་ཆོས་ཕུང་པོ་རང་བཞིན་མེད་པར་ཤེས་པ་ཡོད་པར་གྲུབ་སྟེ། དེ་ལྟ་མ་ཡིན་ན་དེ་དག་སེམས་དང་པོ་བསྐྱེད་པའི་བྱང་སེམས་ཀྱིས་རང་གི་བློས་རྣམ་པར་དཔྱད་པས་ཀྱང་ཟིལ་གྱིས་གནོན་པར་འགྱུར་ཏེ། དངོས་པོ་རང་བཞིན་མེད་པར་ཤེས་པ་དང་བྲལ་བའི་ཕྱིར། འཇིག་རྟེན་པའི་ཆགས་བྲལ་ལྟར་རོ། ། གཉིས་པ་ལ་གཉིས་ཏེ། རིགས་པ་གཉིས་ཀྱིས་བསྒྲུབ། ལུང་གསུམ་གྱིས་བསྒྲུབ་པའོ། །དང་པོ་ནི། ཉན་རང་དགྲ་བཅོམ་གྱིས་ཁམས་གསུམ་ན་སྤྱོད་པའི་ཕྲ་རྒྱས་ཐམས་ཅད་མ་སྤངས་པར་འགྱུར་ཏེ། ཕུང་པོ་རང་བཞིན་མེད་པར་ཤེས་པ་དང་བྲལ་བའི་ཕྱིར། ཕྱི་རོལ་པ་བཞིན་ནོ། །གཟུགས་སོགས་ལ་བདེན་པར་དམིགས་པས་བློ་ཕྱིན་ཅི་ལོག་ཏུ་གྱུར་པའི་ཕྱིར་གང་ཟག་གི་བདག་མེད་རྟོགས་པར་ཡང་མི་འགྱུར་ཏེ། གང་ཟག་གམ་བདག་ཏུ་གདགས་པའི་རྒྱུ་ཕུང་པོ་ལ་བདེན་པར་དམིགས་པའི་ཕྱིར་རོ། །གཉིས་པ་ལུང་དང་པོ་ནི་སྔ་མ་དེ་ལ་སྔར་གྱི་ཁྱབ་པ་སྒྲུབ་པའི་སྒོ་ནས་ཉན་རང་གིས་ཕུང་པོ་རང་བཞིན་མེད་པར་རྟོགས་པར་གྲུབ་སྟེ། རིན་ཆེན་ཕྲེང་བར། ཇི་སྲིད་ཕུང་པོར་འཛིན་ཡོད་པ། །དེ་སྲིད་དེ་ལ་ངར་འཛིན་ཉིད། །ངར་འཛིན་ཡོད་ན་ཡང་ལས་དེ། །དེ་ལས་ཡང་ནི་སྐྱེ་བ་ཡིན། །ལམ་གསུམ་ཐོག་མཐའ་དབུས་མེད་པ། །འཁོར་བའི་དཀྱིལ་འཁོར་མགལ་མེ་ཡི། །དཀྱིལ་འཁོར་ལྟ་བུར་ཕན་ཚུན་གྱི། །རྒྱུ་ཅན་འདི་ནི་འཁོར་བར་འགྱུར། །དེ་ནི་རང་གཞན་གཉིས་ཀ་དང་། །དུས་གསུམ་ཉིད་དུའང་མ་མཐོང་ཕྱིར། །ངར་འཛིན་པ་ནི་ཟད་པར་འགྱུར། །དེ་ནས་ལས་དང་སྐྱེ་བ་ཡང་། །ཞེས་གསུངས་པའི་ཚིགས་བཅད་དང་པོ་གཉིས་ཀྱིས་ཕུང་པོ་ལ་བདེན་འཛིན་ཡོད་པ་དེ་སྲིད་དུ་གང་ཟག་ལ་བདེན་པར་འཛིན་པའི་འཇིག་ལྟ་འབྱུང་ལ། དེ་ཡོད་ན་ལས་བསག་དེ་ལས་འཁོར་བའི་སྐྱེ་བ་འབྱུང་བས་ཉོན་མོངས་པ་དང་། ལས་དང་རྣམ་སྨིན་གསུམ་པོ་བར་མཚམས་མེད་པར་འཁོར་བས་འཁོར་བ་ལས་མི་གྲོལ་ཞེས་བསྟན་ཏོ། །ཚིགས་བཅད་ཕྱི་མས་ནི་ཕུང་པོ་རང་གཞན་གཉིས་ཀ་དང་། དུས་གསུམ་དུ་དཔྱད་ན་མི་རྙེད་པའི་ཤེས་རབ་ཡོད་ན་འཁོར་བའི་རྩ་བ་འཇིག་ལྟ་ལོག་པས་འཁོར་བ་ལས་གྲོལ་ཞེས་བསྟན་ཏོ། །ལུང་གཉིས་པ་ནི་དེ་ཉིད་ལས། ཅི་ལྟར་མིག་ནི་འཁྲུལ་པ་ཡིས། །ཞེས་པ་ནས། གནས་མེད་ལེན་མེད་མྱ་ངན་འདས། །ཞེས་པའི་བར་ཚིགས་བཅད་བཅུ་དགུ་གསུངས་པ་རྣམས་ཀྱིས་ཐོག་མར་འབྱུང་བ་རང་བཞིན་མེད་པར་གཏན་ལ་ཕབ་ནས་འབྱུང་འགྱུར་གྱི་གཟུགས་རང་བཞིན་མེད་པར་བསྟན། དེ་བཞིན་དུ་ཕུང་པོ་ལྷག་མ་རྣམས་ཀྱང་རང་བཞིན་མེད་པར་བསྟན་ནས་བདེ་བ་དང་འཕྲད་པའི་སྲེད་པ་དང་། སྡུག་བསྔལ་དང་བྲལ་བའི་སྲེད་པ་སྤོང་། དེ་སྤངས་ན་འཁོར་བ་ལས་གྲོལ་བར་བསྟན་ཏོ། །གལ་ཏེ་དེ་དག་ཀྱང་བྱང་ཆུབ་སེམས་དཔའི་དབང་དུ་བྱས་ནས་གསུངས་སོ་སྙམ་ན་མ་ཡིན་ཏེ། ཉན་ཐོས་དང་རང་སངས་རྒྱས་ཀྱི་དབང་དུ་མཛད་ནས་དེ་སྐད་གསུངས་པའི་ཕྱིར་ཏེ། དེའི་མཇུག་ཐོགས་ཁོ་ནར། བྱང་ཆུབ་སེམས་དཔའ་རྣམས་ཀྱི་དབང་དུ་མཛད་ནས། དེ་ལྟར་བྱང་ཆུབ་སེམས་དཔས་ཀྱང་། །མཐོང་ནས་བྱང་ཆུབ་ངེས་པར་འདོད། །འོན་ཀྱང་དེ་ནི་སྙིང་རྗེ་ཡིས། །བྱང་ཆུབ་བར་དུ་སྲིད་མཚམས་སྦྱོར། །ཞེས་བྱ་བ་ལ་སོགས་པ་གསུངས་པའི་ཕྱིར་རོ། །ལུང་གསུམ་པ་ནི་ཉན་ཐོས་ལ་བསྟན་པའི་མདོ་དག་ལས་ཀྱང་ཉན་ཐོས་རྣམས་ཀྱིས་ཉོན་མོངས་པའི་སྒྲིབ་པ་སྤང་བར་བྱ་བའི་ཕྱིར། གཟུགས་ནི་དབུ་བ་རྡོས་པ་འདྲ། །ཚོར་བ་ཆུ་ཡི་ཆུ་བུར་བཞིན། །འདུ་ཤེས་སྨིག་རྒྱུ་ལྟ་བུ་སྟེ། །འདུ་བྱེད་རྣམས་ནི་ཆུ་ཤིང་བཞིན། །རྣམ་པར་ཤེས་པ་སྒྱུ་མ་ལྟར། །ཉི་མའི་གཉེན་གྱིས་བཀའ་སྩལ་ཏོ། །ཞེས་གསུངས་སོ། །གསུམ་པ་ནི་དོན་འདི་ཉིད་སྟོན་པར་མཛད་པ་ན་སློབ་དཔོན་གྱི་ཞལ་སྔ་ནས་ཀྱིས། ཐེག་པ་ཆེ་ལས་སྐྱེ་མེད་བསྟན། །གཞན་གྱི་ཟད་པ་སྟོང་པ་ཉིད། །ཟད་དང་མི་སྐྱེ་དོན་དུ་ནི། །གཅིག་པས་དེ་ཕྱིར་བཟོད་པར་གྱིས། །ཞེས་བྱ་བ་དང་། དེ་བཞིན་དུ། བཅོམ་ལྡན་དངོས་དང་དངོས་མེད་པ། །མཁྱེན་པས་ཀ་ཏ་ཡ་ན་ཡི། །གདམས་ངག་ལས་ནི་ཡོད་པ་དང་། །མེད་པ་གཉིས་ཀ་དགག་པ་མཛད། །ཞེས་གསུངས་སོ། ། གསུམ་པ་རྩོད་པ་སྤོང་བ་ནི། འགྲེལ་པར། གང་ཞིག་གལ་ཏེ་ཉན་ཐོས་ཀྱི་ཐེག་པ་ལས་ཀྱང་ཆོས་ལ་བདག་མེད་པ་བསྟན་ན་དེའི་ཚེ་ཐེག་པ་ཆེན་པོ་བསྟན་པ་དོན་མེད་པར་འགྱུར་རོ་སྙམ་དུ་སེམས་པ་དེའི་ལུགས་དེ་ཡང་འདི་ལྟར་རིགས་པ་དང་། ལུང་དང་འགལ་བར་རྟོགས་སོ། །ཞེས་གསུངས་པའི་ཕྱོགས་སྔ་སྨྲ་བ་པོ་ནི་སློབ་དཔོན་ལེགས་ལྡན་འབྱེད་ཡིན་ཏེ། སངས་རྒྱས་བསྐྱངས་ཀྱིས་རབ་བྱེད་བདུན་པའི་འགྲེལ་པར་ཐེག་དམན་གྱི་མདོར་ཆོས་ཐམས་ཅད་བདག་མེད་པར་གསུངས་པའི་དོན། ཆོས་རྣམས་ངོ་བོ་ཉིད་ཀྱིས་གྲུབ་པ་མེད་པའི་དོན་དུ་བཤད་པ་ལ། ཤེས་རབ་སྒྲོན་མར་དེ་ལྟར་ཡིན་ན་ཐེག་ཆེན་བསྟན་པ་དོན་མེད་དུ་འགྱུར་བས་སོ། །ཞེས་དགག་པ་མཛད་པས་སོ། །དེའི་དོན་སྤྱིར་ཐེག་ཆེན་བསྟན་པ་དོན་མེད་དུ་འགྱུར་ཞེའམ། ཐེག་ཆེན་ལས་ཆོས་ཀྱི་བདག་མེད་བསྟན་པ་དོན་མེད་དུ་འགྱུར་ཞེས་བརྗོད། དང་པོ་ལྟར་ན། འགྲེལ་པར། ཐེག་པ་ཆེན་པོ་བསྟན་པས་ནི་ཆོས་ལ་བདག་མེད་པ་ཙམ་འབའ་ཞིག་སྟོན་པར་བྱེད་པ་མ་ཡིན་གྱི་འོ་ན་ཅི་ཞེ་ན་བྱང་ཆུབ་སེམས་དཔའ་རྣམས་ཀྱི་ས་དང་། ཕ་རོལ་དུ་ཕྱིན་པ་དང་། སྨོན་ལམ་དང་། སྙིང་རྗེ་ཆེན་པོ་ལ་སོགས་པ་དང་། ཡོངས་སུ་བསྔོ་བ་དང་། ཚོགས་གཉིས་དང་། བསམ་གྱིས་མི་ཁྱབ་པའི་ཆོས་ཉིད་ཀྱང་ཡིན་ནོ། །ཇི་སྐད་དུ་རིན་པོ་ཆེའི་ཕྲེང་བ་ལས། ཉན་ཐོས་ཐེག་པ་དེ་ལས་ནི། །བྱང་ཆུབ་སེམས་དཔའི་སྨོན་ལམ་དང་། །སྤྱོད་པ་ཡོངས་བསྔོ་མ་བཤད་དེས། །བྱང་ཆུབ་སེམས་དཔར་ག་ལ་འགྱུར། །བྱང་ཆུབ་སྤྱོད་ལ་གནས་པའི་དོན། །མདོ་སྡེ་ལས་ནི་བཀའ་མ་སྩལ། །ཐེག་པ་ཆེ་ལས་བཀའ་སྩལ་པ། །དེ་ཕྱིར་མཁས་པ་རྣམས་ཀྱིས་ཟུང་། །ཞེས་གསུངས་སོ་ཞེས་བཤད་དོ། །འདིར་ཕ་རོལ་དུ་ཕྱིན་པ་དང་ཞེས་པས་ཀྱང་ཉན་ཐོས་ལས་ལྟ་བའི་སྒོ་ནས་ཁྱད་པར་དུ་འཕགས་པར་བསྟན་ཏེ། ཕ་རོལ་ཏུ་ཕྱིན་པ་ནི་གཞུང་འདིར་བཤད་པའི་སེམས་བསྐྱེད་བཅུ་ཡིན་ལ། སེམས་བསྐྱེད་དང་པོའི་སྐབས་སུ་ཡང་སྦྱིན་པའི་འཁོར་གསུམ་དུ་རྣམ་པར་མི་རྟོག་པ་དེ་ནི་བྱང་ཆུབ་སེམས་དཔའི་གནས་སྐབས་མ་ཐོབ་པ་དག་གིས་ཤེས་པར་མི་ནུས་པར་གསུངས་པའི་ཕྱིར་རོ། །ཚོགས་གཉིས་ཞེས་པས་ཀྱང་དེ་ཉིད་བསྟན་ཏེ། འདིའི་ཡེ་ཤེས་ཀྱི་ཚོགས་ནི་སྟོང་ཉིད་རྟོགས་པའི་ཡུལ་ཅན་ཡེ་ཤེས་ཉི་ཤུ་ཡིན་པར་རྒྱན་དགོངས་འགྲེལ་དང་བཅས་པས་བཤད་ཅིང་། དེ་ཉིད་ཐེག་ཆེན་གྱི་རྟོགས་བྱ་ཁོ་ན་ཡིན་པར་གཞུང་འདི་ཉིད་ལས་གསུངས་པའི་ཕྱིར་རོ། །བསམ་གྱིས་མི་ཁྱབ་པའི་ཆོས་ཉིད་ཅེས་པས་ཀྱང་དེ་ཉིད་བསྟན་ཏེ། དེ་ནི་བསམ་མི་ཁྱབ་སོགས་ཁྱད་པར་གྱིས། །ཞེས་པའི་སྐབས་ནས་བསྟན་པའི་ཆོས་ཉིད་ཡིན་ལ། དེ་རྟོགས་པའི་སྒོ་ནས་ཐབས་གང་ཐེག་དམན་ལས་ཁྱད་པར་དུ་འཕགས་པར། གང་གི་ལམ་ནི་གཞན་དག་ལས། །ཁྱད་དུ་འཕགས་པས་ཁྱད་པར་ལམ། །ཞེས་པ་ཉིད་ཀྱིས་བསྟན་པའི་ཕྱིར་རོ། །སྤྱོད་པ་དང་ཡོངས་བསྔོའི་སྒོ་ནས་ཐེག་ཆེན་བསྟན་པ་དོན་ཡོད་པ་ནི་འདིའི་སྐབས་དོན་གྱི་གཙོ་བོ་ཡིན་ནོ། །གཉིས་པ་ལྟར་ན། འགྲེལ་པར་ཆོས་ཀྱི་བདག་མེད་པ་གསལ་བར་བྱ་བའི་ཕྱིར་ཐེག་པ་ཆེན་པོ་བསྟན་པ་ཡང་རིགས་པ་ཉིད་དེ། རྒྱས་པར་བསྟན་པ་བརྗོད་པར་འདོད་པའི་ཕྱིར་རོ། །ཉན་ཐོས་ཀྱི་ཐེག་པ་ལས་ནི་ཆོས་ཀྱི་བདག་མེད་པ་མདོར་མཚོན་པ་ཙམ་ཞིག་ཏུ་ཟད་དོ། །ཇི་སྐད་དུ། སློབ་དཔོན་གྱི་ཞལ་སྔ་ནས། མཚན་མ་མེད་པ་མ་རྟོགས་པར། །ཁྱོད་ཀྱིས་ཐར་པ་མེད་པར་གསུངས། །དེ་ཕྱིར་ཁྱོད་ཀྱིས་ཐེག་ཆེན་ལས། །དེ་ནི་ཚང་བར་བསྟན་པ་ལགས། །ཞེས་གསུངས་སོ། །ཞེས་བཤད་དེ། འདིར་ཆོས་ཀྱི་བདག་མེད་གསལ་བ་དང་། རྒྱས་པ་དང་། ཚང་བའི་ཁྱད་པར་གསུམ་གསུངས་པའི་དང་པོ་ནི། ཉན་ཐོས་ཀྱི་ཐེག་པར། གཟུགས་ནི་དབུ་བ་རྡོས་པ་འདྲ། །ཞེས་སོགས་དཔེའི་སྒོ་ནས་དོན་གྱིས་གོ་བ་ཙམ་ལས་གསལ་བར་མ་གསུངས་ལ། ཐེག་པ་ཆེན་པོར་ནི། གཟུགས་ནི་གཟུགས་ཀྱིས་སྟོང་ངོ་། །ཞེས་སོགས་གསལ་བར་གསུངས་པའོ། །གཉིས་པ་ནི། ཉན་ཐོས་ཀྱི་ཐེག་པར་གང་ཟག་ཏུ་གདགས་པའི་རྒྱུ་ཉེར་ལེན་གྱི་ཕུང་པོ་བདེན་པས་སྟོང་པ་ཙམ་ལས་མ་གསུངས་ལ། ཐེག་པ་ཆེན་པོར་ནི། དེ་ཉིད་ནང་སྟོང་པ་ཉིད་དུ་བསྡུས་ནས་སྟོང་གཞིའི་ཆོས་ཅན་ཉི་ཤུ་སྟོང་ཉིད་དུ་གསུངས་པའོ། །གསུམ་པ་ནི། ཉན་ཐོས་ཀྱི་ཐེག་པར་ནི་ཉེར་ལེན་གྱི་ཕུང་པོ་ཉིད་ལ་ཡང་མཐའ་བཞིའི་ནང་ནས་དང་པོ་བདེན་པ་བཀག་པའི་མཚན་མེད་ཙམ་ལས་མ་བསྟན་ལ་ཐེག་པ་ཆེན་པོར་ནི་མཐའ་བཞི་ཆར་གྱི་སྤྲོས་པ་བཀག་པའི་མཚན་མེད་ཚང་བར་བསྟན་པའོ། །འདི་དག་ནི་སྒྲོས་ངན་གྱིས་མ་བསླད་པར་ཟླ་བའི་དགོངས་པ་ཚུལ་བཞིན་དུ་བཤད་པ་ཡིན་པས་རྣམ་དཔྱོད་དང་ལྡན་པ་དག་ཡིད་ཆེས་པར་གྱིས་ཤིག བཞི་པ་རྟོག་པས་བཏགས་པའི་འཆད་ཚུལ་དགག་པ་ནི། བོད་ཀྱི་དབུ་མའི་དགོངས་པར་འགྲེལ་པར་རློམ་པ་ཁ་ཅིག༧ སྔར་གྱི་ས་བཅུ་པའི་ལུང་དོན་འཆད་པ་ན་རང་གི་ཡུལ་ཤེས་པའི་ཆེ་བ་ལ་གནས་པས་ཞེས་པ་ནི་བྱང་སེམས་རང་གི་ཡུལ་འགོག་པ་ཡང་དག་པའི་མཐའ་ཤེས་པའི་ཆེ་བའོ་ཞེས་དང་། འདི་ལ་དེ་ཁོ་ན་ཉིད་ཀྱི་རྟོགས་པའི་སྟེང་ནས་ཁྱད་པར་བཞག་དགོས་པར་སྣང་ངོ་ཞེས་འཆད་པ་ནི་ཁྱེད་ཀྱི་ལུགས་ལ་འགལ་ཏེ། ཆོས་ཐམས་ཅད་རང་བཞིན་མེད་པར་རྟོགས་པ་ལས་གཞན་པའི་དེ་ཁོ་ན་ཉིད་ཀྱི་རྟོགས་པ་མེད་ལ། དེ་ལ་ནི་ཐེག་པ་ཆེ་ཆུང་ཁྱད་པར་མེད་པར་ཁས་བླངས་པའི་ཕྱིར་རོ། །ཡང་དེས་ན་ལུགས་འདི་ལ་བདེན་འཛིན་ཤེས་སྒྲིབ་ཏུ་འཇོག་པའི་ལུགས་ཀྱིས། དེ་ལ་ཤེས་སྒྲིབ་ཆུང་འབྲིང་ཆེན་པོ་དགུར་བྱས་ནས་ས་གཉིས་པ་སོགས་སྒོམ་ལམ་དགུས་སྤོང་བའི་རྣམ་བཞག་ཁས་མི་ལེན་ཏེ། ད་དུང་འཆད་པར་འགྱུར་རོ་ཞེས་བྲིས་པ་ནི་མངོན་རྟོགས་རྒྱན་ལ་ཟུར་ཟ་བར་སྣང་ཡང་བདེན་འཛིན་ལ་དགུར་ཕྱེ་ནས་སྒོམ་ལམ་དགུས་སྤོང་བ་ནི་རྒྱན་གྱི་ལུགས་ཀྱང་མ་ཡིན་པས་དགོངས་པ་མ་ལོན་ཅིང་། ཤེས་སྒྲིབ་དགུར་ཕྱེ་ནས་སྒོམ་ལམ་དགུས་སྤོང་བ་ཁས་མི་ལེན་པ་ནི་རང་གི་གྲུབ་མཐའ་ངན་པ་མི་འདོར་བར་རྒྱལ་ཚབ་བྱམས་པས་ཤེར་ཕྱིན་གྱི་སྦས་དོན་ཟབ་མོར་འགྲེལ་བའི་ལུགས་འདོར་བར་སྣང་བས་སེམས་ཡོད་རྣམས་ཀྱིས་འདི་ལ་དཔྱོད་ཅིག ཀྱེ་མ་ལྟ་བའི་སྙིགས་མ་འདི་ལྟར་གྱུར་སྣང་ངོ་། །ཡང་ས་བདུན་པའི་སྐབས་སུ་འཆད་པ་ལྟར་སེམས་ཀྱི་སྐད་ཅིག་རེ་རེ་ལ་འགོག་པ་ཡང་དག་མཐའ་ལ་འཇུག་ལྡང་བྱེད་པས་འདི་ནས་ནུས་ལ་ས་འོག་མར་མི་ནུས་པར་གསུངས་པ་ཡིན་ནོ། །ཞེས་བདག་གི་བླ་མ་དམ་པས་གསུངས་པ་ལྟར་ལེགས་ཏེ། མོས་སྤྱོད་དུ་སེམས་དང་དེ་ཁོ་ན་ཉིད་གཉིས་རོ་གཅིག་ཏུ་མ་སོང་བའི་སྟོང་ཉིད་ཀྱི་ཏིང་ངེ་འཛིན་ལ་དུས་ཐུང་ངུར་འཇུག་ལྡང་བྱེད་པ་མི་དཀའ་ཡང་སེམས་དང་དེ་ཁོ་ན་ཉིད་གཉིས་རོ་གཅིག་ཏུ་མ་སོང་བའི་སྐབས་ལས་སོང་བའི་སྐབས་དེ་ཁོ་ན་ཉིད་ལ་འཇུག་ལྡང་ཤིན་ཏུ་དཀའ་བའི་ཕྱིར་རོ། །ཞེས་བྲིས་པ་ནི་ཕྱིན་ཅི་ལོག་སྟེ་འོ་ན་སངས་རྒྱས་ཀྱི་སར་དེ་ཁོ་ན་ཉིད་ལ་འཇུག་ལྡང་གཏན་མི་ནུས་པར་འགྱུར་ཏེ་སེམས་དང་དེ་ཁོ་ན་ཉིད་གཉིས་རོ་གཅིག་ཏུ་མ་སོང་བའི་སྐབས་ལས་སོང་བའི་སྐབས་དེ་ཁོ་ན་ཉིད་ལ་འཇུག་ལྡང་ཤིན་ཏུ་དཀའ་བའི་ཕྱིར་རོ། །ཉན་རང་དགྲ་བཅོམ་མོས་སྤྱོད་ཀྱི་སྐབས་སུ་བློའི་སྟོབས་ཀྱིས་ཟིལ་གྱིས་གནོན། ས་དང་པོ་ནས་ས་དྲུག་པའི་བར་དུ་ཟིལ་གྱིས་མི་གནོན་ཡང་ས་བདུན་པ་ཐོབ་ནས་ཟིལ་གྱིས་གནོན་ནུས་པའི་ཁྱད་པར་ཁས་ལེན་དགོས་པར་འགྱུར་ཏེ། རྒྱུ་མཚན་ཁས་བླངས་པའི་ཕྱིར་རོ། །དེས་ན་འདི་དག་ནི་སེམས་དང་དེ་ཁོ་ན་ཉིད་དོན་ལ་ཐ་དད་དུ་ཡོད་པས་དེ་གཉིས་རོ་གཅིག་ཏུ་འདྲེས་པའི་བློ་དེ་གནས་ཚུལ་ལ་མ་ཞུགས་ཐ་དད་དུ་ཤེས་པའི་བློ་དེ་གནས་ཚུལ་ལ་ཞུགས་པར་དོན་གྱིས་ཁས་བླངས་འདུག་གོ །གྲུབ་༨དོན་འཆད་པའི་སྐབས་སུ་དེ་ཁོ་ན་ཉིད་རྟོགས་པ་དང་བྲལ་ན་གཟུགས་ལ་སོགས་པའི་ཕུང་པོ་ལ་བདེན་པར་དམིགས་པས་བློ་ཕྱིན་ཅི་ལོག་ཏུ་གྱུར་པའི་ཕྱིར། གང་ཟག་གི་བདག་མེད་མཚན་ཉིད་རྫོགས་པ་རྟོགས་པ་མེད་པར་འགྱུར་ཏེ། བདག་དང་གང་ཟག་ཏུ་འདོགས་པའི་གཞི་ཕུང་པོ་ལ་བདེན་པར་དམིགས་པའི་ཡུལ་སུན་ཕྱུང་བ་མེད་པའི་ཕྱིར་རོ། །འདིས་ནི་གདགས་གཞི་ཕུང་པོ་ལ་བདེན་པར་ཞེན་པའི་ཞེན་ཡུལ་སུན་མ་ཕྱིན་ན་བཏགས་ཆོས་གང་ཟག་ལ་བདེན་པར་འཛིན་པའི་ཞེན་ཡུལ་ཀྱང་སུན་མ་ཕྱིན་པས་གང་ཟག་བདེན་མེད་དུ་མ་རྟོགས་པའི་ཕྱིར་གང་ཟག་གི་བདག་མེད་མཚན་ཉིད་རྫོགས་པ་མ་རྟོགས་པར་བསྟན་ནོ། །ཞེས་བྲིས་པ་ནི་གང་ཟག་གི་བདག་མེད་མཚན་ཉིད་རྫོགས་མ་རྫོགས་ཀྱི་ཐ་སྙད་དང་དེ་འཇུག་པའི་གཞི་ནི་འོག་ནས་འགོག་པར་འགྱུར་ལ། ཕུང་པོ་གདགས་གཞི་དང་། གང་ཟག་བཏགས་ཆོས་སུ་བྱེད་པ་ནི་རང་རྒྱུད་པ་མན་ཆད་ཀྱི་ལུགས་ཡིན་ཀྱང་ཐལ་འགྱུར་བའི་ལུགས་མ་ཡིན་ཏེ། ལུགས་འདི་ལ་ཕུང་པོ་གང་ཟག་ཏུ་གདགས་པའི་རྒྱུ་དང་། ཕུང་པོ་ལ་བརྟེན་ནས་གང་ཟག་ཏུ་བཏགས་པ་དང་། ཕུང་པོ་ཉེ་བར་བླང་བྱ་དང་། གང་ཟག་ཉེ་བར་ལེན་པ་པོ་ཡིན་པ་སོགས་ཤིང་རྟའི་ཡན་ལག་དང་། ཤིང་རྟ་གཉིས་ཀྱི་དཔེའི་སྒོ་ནས་རྒྱས་པར་གསུངས་པའི་ཕྱིར། འགྲེལ་པར། གང་ཟག་གི་བདག་མེད་པ་རྟོགས་པར་མི་འགྱུར་ཏེ། བདག་ཏུ་གདགས་པའི་རྒྱུ་ཕུང་པོ་ལ་དམིགས་པའི་ཕྱིར་ཞེས་དང་། དེ་ཚེ་དེ་ཡི་ཡན་ལག་ཚོགས་གནས་རྣམས། །ཤིང་རྟ་ཉིད་འགྱུར་ཤིང་རྟ་དང་བདག་མཚུངས། །ཞེས་པའི་འགྲེལ་པར། ཅི་ལྟར་ཡན་ལག་ཚོགས་རྣམས་ལ། །བརྟེན་ནས་ཤིང་རྟ་བརྗོད་པ་ལྟར། །དེ་བཞིན་ཕུང་པོ་རྣམས་བརྟེན་ནས། །ཀུན་རྫོབ་སེམས་ཅན་ཞེས་བྱ་འོ། །ཞེས་པའི་མདོ་ཁུངས་སུ་མཛད་ནས། དེ་བཞིན་དུ་བདག་ཕུང་པོ་རྒྱུར་བྱས་ནས་བཏགས་པའི་རང་བཞིན་ཅན་ཡང་ཕུང་པོ་ཚོགས་པ་ཙམ་ཡིན་པར་མི་རུང་ངོ་། །ཞེས་དང་། དེ་ཉིད་ཡན་ལག་ཅན་ཏེ་ཆ་ཤས་ཅན་ཞེས་པའི་འགྲེལ་པར། དེ་ལ་ཤིང་རྟ་ནི་འཕང་ལོ་ལ་སོགས་པ་རང་གི་ཡན་ལག་ལ་ལྟོས་ནས་ཡན་ལག་ཅན་ཉིད་དུ་འགྱུར་རོ། །འཕང་ལོ་ལ་སོགས་པ་ཆ་ཤས་ལ་ལྟོས་ནས་ནི་ཆ་ཤས་ཅན་ཉིད་དོ། །འཕང་ལོ་ལ་སོགས་པ་ཉེ་བར་བླངས་པ་ཉེ་བར་ལེན་པའི་བྱ་བ་ལ་ལྟོས་ནས་ནི་བྱེད་པ་པོ་ཉིད་དོ། །རང་གི་ཉེ་བར་ལེན་པ་ལ་ལྟོས་ནས་ནི་ཉེ་བར་ལེན་པ་པོ་ཉིད་དོ། །ཞེས་གསུངས་པ་དེ་ཉིད་བདག་ཕུང་ལ་སྦྱར་བར་མཛད་ཀྱི། བདག་ཕུང་གཉིས་གདགས་གཞི་དང་བཏགས་ཆོས་སུ་གསུངས་པ་གཏན་མི་སྣང་བའི་ཕྱིར་རོ། །རིགས་པས་ཀྱང་གནོད་དེ། ཕུང་པོ་གང་ཟག་གི་གདགས་གཞི་ཡིན་ན། ཕུང་པོ་གང་ཟག་གི་བདག་འཛིན་གྱི་དམིགས་པར་ཁས་ལེན་དགོས་ཤིང་། དེ་ཉིད་གཞུང་འདིར་ཡང་ཡང་བཀག་པའི་ཕྱིར་རོ། །དེས་ན་རོང་སྟོན་སྨྲ་བའི་སེང་གེས་ལུགས་འདི་ལ་ཐོག་མར་ཕུང་པོ་དམིགས་ཡུལ་དུ་བྱས་ནས་གཞི་མེད་ལ་ངའོ་སྙམ་དུ་བཟུང་བ་ནི་ངར་འཛིན་ལྷན་སྐྱེས་ཡིན་པས་དེའི་དམིགས་ཡུལ་གྱི་ང་ཙམ་དེ་ཉིད་གང་ཟག་གི་གདགས་གཞི་དང་འཇིག་ལྟ་ལྷན་སྐྱེས་ཀྱི་དམིགས་ཡུལ་ཡིན་པར་བཞེད་པ་ཉིད་གཞུང་གི་དགོངས་པར་སྣང་ངོ་། །གནད་ཀྱི་དོན་ནི་འདི་ཡིན་ཏེ། དངོས་སྨྲ་བའི་ཆོས་དང་གང་ཟག་ཐམས་ཅད་ལ་གདགས་གཞི་དང་བཏགས་ཆོས་སོ་སོར་ཕྱེ་བ་ནི་གདགས་གཞི་རྫས་ཡོད་དང་། བཏགས་ཆོས་བཏགས་ཡོད་དུ་འཇོག་པའི་ལུགས་ཡིན་ཏེ། རྡུལ་རྫས་བརྒྱད་རྫས་ཡོད་ལ་བུམ་པ་བཏགས་ཡོད་བཏགས་པ་བཞིན་ནོ། །རང་རྒྱུད་པ་རྣམས་ལ་ནི་འདིའི་འགྲེས་ཤོར་བ་ཡིན་ལ་ཐལ་འགྱུར་བ་རྣམས་ནི་གདགས་གཞི་དང་བཏགས་ཆོས་ཀྱི་ཐ་སྙད་དགོས་ན་དེ་ཉིད་དེའི་གདགས་གཞིར་ཁས་ལེན་ཏེ། གང་ཟག་གང་ཟག་གི་གདགས་གཞི་དང་། བུམ་པ་བུམ་པའི་གདགས་གཞི་ཡིན་པ་བཞིན་ནོ། །གཞན་དུ་དེ་གཉིས་སོ་སོར་དགོས་ན་མཐར་བཏགས་ཆོས་མ་ཡིན་པའི་གདགས་གཞི་གཅིག་ཁས་བླང་དགོས་པས་གྲུབ་པའི་མཐའ་ལས་ཉམས་པར་འགྱུར་རོ། །ཤིང་རྟ་དང་ཤིང་རྟའི་ཡན་ལག་དང་། བུམ་པ་དང་བུམ་པའི་རྡུལ་རྫས་དང་། གང་ཟག་དང་གང་ཟག་གི་ཕུང་པོ་སོགས་ཐམས་ཅད་ཀྱི་འཇོག་ཚུལ་ཐ་སྙད་དུ་བརྟེན་ནས་བཏགས་པ་ཙམ་དུ་འཇོག་པ་དང་། དོན་དམ་པར་འཇོག་ཚུལ་མི་རྙེད་པའི་ལུགས་མཆོག་འདི་མ་བཤིགས་པར་ཚུལ་བཞིན་དུ་སྨྲ་བ་ལ་གནས་པར་གྱིས་ཤིག དེ་དག་ལ་དོགས་པ་གཅོད་པའི་སྐབས་སུ་དེ་ཁོ་ན་ཉིད་ཀྱི་ལྟ་བ་མ་རྙེད་ཀྱང་མི་རྟག་སོགས་བཅུ་དྲུག་ཚད་མས་གཏན་ལ་ཕེབས་པ་དང་། དེའི་གདུལ་བྱ་རྣམས་ཀྱིས་དོན་དེ་བརྩོན་པ་ཆེན་པོས་བསྒོམ་པ་དང་། བསྒོམས་པ་ལས་གང་ཟག་གི་བདག་མེད་རགས་པ་མངོན་སུམ་དུ་མཐོང་བ་དང་། མཐོང་ཟིན་གོམས་པར་བྱེད་པ་ནི་མི་འོང་ཞེས་ཁོ་བོ་ཅག་མི་སྨྲའོ། །འོ་ན་ཅི་ཞེ་ན་དེ་འདྲ་བའི་ལམ་དེས་གང་ཟག་གི་བདག་མེད་མཚན་ཉིད་རྫོགས་པར་རྟོག་པ་མ་ཡིན་པས་ལམ་དེ་མཐོང་ལམ་དང་། འཇིག་རྟེན་ལས་འདས་པའི་སྒོམ་ལམ་དུ་མི་འདོད་དོ། །དེའི་ཕྱིར་མཐོང་སྤང་དང་སྒོམ་སྤང་གང་གི་ཡང་ས་བོན་སྤོང་མི་ནུས་ཞེས་དང་། ལམ་དེས་ཉོན་མོངས་ཀྱི་ས་བོན་སྤོང་མི་ནུས་ཀྱང་ཉོན་མོངས་མངོན་གྱུར་པ་ནི་རེ་ཤིག་འགོག་ནུས་ཏེ། ཕྱི་རོལ་པ་དང་ཐུན་མོང་བའི་ཞི་རགས་ཀྱི་རྣམ་པ་ཅན་གྱིས་ཅི་ཡང་མེད་པ་མན་ཆད་ཀྱི་ཉོན་མོངས་མངོན་གྱུར་བ་སྤོང་བར་མངོན་པ་ལས་གསུངས་པ་ལྟར་འདོད་དགོས་ན་སྔར་གྱི་ལམ་གྱིས་མངོན་གྱུར་རེ་ཤིག་སྤོང་ནུས་པ་ལྟ་ཅི་སྨྲོས་པའི་ཕྱིར་རོ། །ཉོན་མོངས་མངོན་གྱུར་སྤོང་ཞེས་པའི་ཉོན་མོངས་ཀྱང་མངོན་པ་གཉིས་ནས་གསུངས་པ་ལྟར་གྱི་དམིགས་རྣམ་ཅན་གྱི་ཉོན་མོངས་ཡིན་གྱི་ལུགས་འདིའི་བདེན་འཛིན་ཉོན་མོངས་ཅན་གྱི་མ་རིག་པར་བཤད་པ་དང་། དེའི་དབང་དུ་བྱས་པའི་ལྟ་བ་དང་ལྟ་མིན་གྱི་ཉོན་མོངས་མངོན་པ་ལས་བཤད་ཚུལ་གཞན་རྣམས་ནི་མངོན་གྱུར་ཡང་སྤོང་མི་ནུས་སོ། །མངོན་པ་ནས་བཤད་པའི་སྲིད་རྩེའི་སས་བསྡུས་པའི་ཉོན་མོངས་མངོན་གྱུར་ཞི་རགས་ཀྱི་རྣམ་པ་ཅན་གྱིས་སྤོང་མི་ནུས་ཀྱང་། སྔར་བཤད་པའི་གང་ཟག་གི་བདག་མེད་རགས་པ་རྟོགས་པའི་ལམ་ལ་གོམས་པར་བྱས་པས་སྤོང་ནུས་སོ་ཞེས་དང་། དེ་ལྟར་སྤངས་པའི་གང་ཟག་དེ་སྤྱོད་འཇུག་ལས། སེམས་ནི་དམིགས་དང་བཅས་རྣམས་ཀྱི། །མྱ་ངན་འདས་པའང་དཀའ་བར་གནས། །ཉོན་མོངས་སྤངས་པས་གྲོལ་ན་དེ། །དེ་མ་ཐག་ཏུ་དེར་འགྱུར་རོ། །ཞེས་སོགས་ཀྱི་གཞུང་དང་སྦྱར་ཏེ་འཆད་པར་བྱེད་དོ། །དེ་ལ་དེ་ཁོ་ན་ཉིད་མ་རྟོགས་ཀྱང་མི་རྟག་ལ་སོགས་བཅུ་དྲུག་རྟོགས་པའི་བློ་དེ་གང་ཟག་གི་བདག་མེད་རྟོགས་ཀྱང་གང་ཟག་གི་བདག་མེད་མཚན་ཉིད་ཡོངས་སུ་རྫོགས་པར་མ་རྟོགས་པའི་ཁྱད་པར་དེ་མངོན་པའི་ལུགས་ཡིན་ནམ། དབུ་མ་ཐལ་འགྱུར་བའི་ལུགས་ཡིན། དང་པོ་ལྟར་ན་མི་འཐད་དེ། ལུགས་དེ་ལ་དེ་ལས་གཞན་པའི་གང་ཟག་གི་བདག་མེད་རྟོགས་པར་བྱར་མེད་པའི་ཕྱིར་རོ། །ཕྱི་མ་ཁས་ལེན་པར་སྣང་ཡང་དེ་ནི་གནད་གཏན་མ་ཟིན་པ་སྟེ། ལུགས་དེ་ལ་གང་ཟག་བདེན་མེད་དུ་མ་རྟོགས་པར་གང་ཟག་གི་བདག་མེད་རྟོགས་པ་ཙམ་ཡང་བཞག་དུ་མི་རུང་བའི་ཕྱིར་ཏེ། གང་ཟག་བདེན་མེད་དུ་མ་རྟོགས་པར་ཕྱི་རོལ་པས་བརྟགས་པའི་རྟག་གཅིག་རང་དབང་ཅན་གྱི་བདག་མེད་པར་མཐོང་བ་ཙམ་གྱིས་གང་ཟག་གི་བདག་མེད་རྟོགས་པར་འཇོག་པ་ལ་གཞུང་འདིར་དགག་པ་ཡང་ཡང་མཛད་འདུག་པའི་ཕྱིར་རོ། །ལུགས་འདི་ལ་དེ་ཁོ་ན་ཉིད་མ་མཐོང་བར་མི་རྟག་ལ་སོགས་བཅུ་དྲུག་མངོན་སུམ་དུ་རྟོགས་པ་ཡང་མི་སྲིད་དེ། དེ་མངོན་སུམ་དུ་རྟོགས་པ་ལ་འགོག་བདེན་དང་། ལམ་བདེན་གྱི་མཚན་ཉིད་བརྒྱད་པོ་མངོན་སུམ་དུ་རྟོགས་དགོས།དེ་མངོན་དུ་རྟོགས་པ་ལ་འགོག་བདེན་དང་ལམ་བདེན་མངོན་སུམ་དུ་རྟོགས་དགོས། འགོག་བདེན་མངོན་སུམ་དུ་རྟོགས་ན་དོན་དམ་བདེན་པ་མངོན་སུམ་དུ་རྟོགས་དགོས་པའི་ཕྱིར་ཏེ། འགྲེལ་པར་དེ་ལ་སྡུག་བསྔལ་དང་། ཀུན་འབྱུང་དང་། ལམ་གྱི་བདེན་པ་ནི་ཀུན་རྫོབ་ཀྱི་བདེན་པའི་ཁོངས་སུ་གཏོགས་སོ། །འགོག་པའི་བདེན་པ་ནི་དོན་དམ་པའི་བདེན་པའི་རང་གི་ངོ་བོའོ་ཞེས་གསུངས་པས་སོ། །དེས་ན་མི་རྟག་ལ་སོགས་བཅུ་དྲུག་མངོན་སུམ་དུ་རྟོགས་པ་ལ་མཐོང་ལམ་ཐོབ་དགོས་པར་བཞེད་པ་ནི་གྲུབ་མཐའ་སྨྲ་བ་བཞི་ཆར་མཐུན་ལ་འཕགས་པའི་མཉམ་གཞག་གི་འཛིན་སྟངས་ལ་མི་རྟག་ལ་སོགས་བཅུ་དྲུག་གི་འཛིན་སྟངས་ཡོད་མེད་ཀྱི་ཁྱད་པར་དངོས་སྨྲ་བ་དང་དབུ་མ་པ་གཉིས་མི་མཐུན་པའི་ཚུལ་མ་རྟོགས་པར་མཐོང་ལམ་མ་ཐོབ་ཀྱང་མི་རྟག་ལ་སོགས་བཅུ་དྲུག་མངོན་སུམ་དུ་རྟོགས་པ་ཡོད་པར་འདོད་པ་ཁྱོད་ནི་གྲུབ་མཐའི་འདོད་ཚུལ་དང་། གང་ཟག་གི་རྒྱུད་ལ་ཡོད་ཚུལ་གྱི་ཁྱད་པར་མ་ཕྱེད་པར་སྣང་སྟེ། དངོས་སྨྲ་བས་འདོད་པའི་བདག་མེད་རྟོགས་པའི་ལྟ་བ་དེ་དབུ་མ་པ་རང་ལུགས་ལ་ཡང་ཡོད་པར་བྱས་ནས་དེ་ཉིད་གང་ཟག་གི་རྒྱུད་ལ་བཞག་འདུག་པའི་ཕྱིར་རོ། །གཞན་ཡང་མཐོང་ལམ་མ་ཐོབ་ཀྱང་འགོག་བདེན་མངོན་སུམ་དུ་རྟོགས་པ་དེ་རང་རྒྱུད་ལ་ཉམས་སུ་མྱོང་བའི་ཚུལ་གྱིས་རྟོགས་པ་ཡིན་ནམ། གཞན་རྒྱུད་ལ་གཞན་རིག་གི་ཚུལ་གྱིས་རྟོགས་པ་ཡིན། དང་པོ་ལྟར་ན་མཐོང་ལམ་མ་ཐོབ་པར་འགལ་ཞིང་། ཕྱི་མ་ལྟར་ན་སོ་སྐྱེའི་གཞན་སེམས་ཤེས་པའི་མངོན་ཤེས་ཀྱིས་འཕགས་རྒྱུད་ཀྱི་སེམས་ཤེས་པར་ཐལ་བ་སོགས་གསུང་རབ་སྤྱིའི་ལུགས་ལས་འདས་སོ། །དེས་ན་གང་ཟག་གི་བདག་མེད་ལ་ཕྲ་རགས་གཉིས་སུ་ཕྱེ་བ་དང་། མཚན་ཉིད་རྫོགས་མ་རྫོགས་གཉིས་སུ་ཕྱེ་བ་ནི་རང་དགར་རྟོག་པས་བཏགས་པ་ཁོ་ན་སྟེ། དངོས་སྨྲ་བས། ཕུང་པོ་བདེན་མེད་དུ་མ་རྟོགས་ཀྱང་ཕུང་པོའི་ངོ་བོར་གྱུར་པའི་བདག་དང་། དེ་ལས་དོན་གཞན་པའི་བདག་མེད་པར་རྟོགས་པས་གང་ཟག་གི་བདག་མེད་རྟོགས་པར་འདོད་པ་དེ་དབུ་མ་ཐལ་འགྱུར་བས་ཁས་མི་ལེན་པའི་ཚུལ་མ་ཤེས་པར་དེ་རང་ལུགས་ཀྱི་གང་ཟག་གི་བདག་མེད་རགས་པ་རྟོགས་ཚུལ་དུ་བྱས་འདུག་པའི་ཕྱིར་རོ། །ལམ་དེས་མངོན་པ་ནས་བཤད་པའི་དམིགས་རྣམ་ཅན་གྱི་ཉོན་མོངས་མངོན་གྱུར་སྤོང་། ལུགས་འདིས་བདེན་འཛིན་ཉོན་མོངས་ཅན་གྱི་མ་རིག་པར་བཤད་པ་དང་། དེའི་དབང་དུ་བྱས་པའི་ལྟ་བ་དང་ལྟ་མིན་གྱི་ཉོན་མོངས་རྣམས་ནི་མངོན་གྱུར་ཡང་སྤོང་མི་ནུས་ཞེས་པ་ཡང་གྲུབ་མཐའི་འདོད་ཚུལ་དང་། དོན་གྱི་གནས་ཚུལ་མ་ཕྱེད་པའི་གཏམ་དུ་སྣང་སྟེ། མངོན་པ་བའི་ལུགས་ལ་དེ་ནས་བཤད་པའི་དམིགས་རྣམ་ཅན་གྱི་ཉོན་མོངས་ལས་གཞན་པའི་ཉོན་མོངས་མི་འདོད། ལུགས་འདི་ལ་ཉོན་མོངས་ཅན་གྱི་མ་རིག་པ་དང་། དེའི་དབང་དུ་བྱས་པའི་ལྟ་བ་དང་ལྟ་མིན་གྱི་ཉོན་མོངས་ལས་གཞན་པའི་ཉོན་མོངས་མི་བཞེད་པའི་ཕྱིར་ཏེ། བཞི་བརྒྱ་པ་ལས། ལུས་ལ་ལུས་དབང་ཇི་བཞིན་དུ། །གཏི་མུག་ཀུན་ལ་གནས་འགྱུར་ཏེ། །དེ་ཕྱིར་ཉོན་མོངས་ཐམས་ཅད་ནི། །གཏི་མུག་བཅོམ་པས་བཅོམ་པར་འགྱུར། །ཞེས་གསུངས་པས་སོ། །མངོན་པ་ནས་བཤད་པའི་ཉོན་མོངས་དང་། འདི་ནས་བཤད་པའི་ཉོན་མོངས་གཉིས་ཐ་དད་དུ་ཡོད་ན། གང་ཟག་གཅིག་གི་རྒྱུད་ལ་ཐ་དད་དུ་ཡོད་པ་ཡིན་ནམ། གང་ཟག་སོ་སོ་ལ་སོ་སོར་ཡོད་པ་ཡིན་ཞེས་དྲིས་ན་བློ་གཟུ་བོས་ཅི་སྨྲ། འཇོག་ཚུལ་འདི་ལ་བལྟས་ན་དེང་སང་གི་དགེ་བཤེས་རྟོག་དཔྱོད་ཆུག་པ་ཤར་རེ་བ་གཅིག་གི་ཐུགས་རབ་ཀྱང་མེད་པ་འདྲའོ། །དེས་ན་དེ་ཁོ་ན་ཉིད་མ་རྟོགས་ཀྱང་མི་རྟག་ལ་སོགས་བཅུ་དྲུག་མངོན་སུམ་དུ་རྟོགས་པ་ལུགས་འདི་ལ་མི་སྲིད་པས་གང་ཟག་དེ་སྤྱོད་འཇུག་གི་གཞུང་དང་སྦྱར་ཏེ་འཆད་པ་ནི་གཞུང་ལུགས་ཚད་ལྡན་གྱི་ཞབས་འདྲེན་པའོ། །གཞུང་དེའི། སྲེད་འདི་ཉོན་མོངས་ཅན་མིན་ཡང་། །ཀུན་རྨོངས་བཞིན་དུ་ཅི་སྟེ་མེད། །ཅེས་པ་དང་ཡང་འགལ་སྟེ། དེའི་རྒྱུད་ཀྱི་སྲེད་པ་དེ་ཉོན་མོངས་ཅན་གྱི་སྲེད་པར་ཁས་བླངས་པའི་ཕྱིར་རོ། །གལ་ཏེ་མངོན་པ་ནས་བཤད་པའི་ཉོན་མོངས་ཅན་གྱི་སྲེད་པ་མིན་ཞེས་པའི་དོན་དུ་འཆད་ན་ཡང་དེའི་ཁྱད་པར་བཀག་ཟིན་ཏོ། །ཡང་དེས་༡༠ན་གང་ཟག་རང་རྐྱ་ཐུབ་པའི་རྫས་ཡོད་དུ་འཛིན་པའི་བདག་འཛིན་གྱིས་དྲངས་པའི་སྲེད་པ་མངོན་གྱུར་བ་རེ་ཤིག་སྤངས་ཀྱང་གང་ཟག་ངོ་བོ་ཉིད་ཀྱིས་གྲུབ་པའི་འཇིག་ལྟས་དྲངས་པའི་སྲེད་པ་ཅི་སྟེ་མེད། ཅེས་པ་ལ་འཆད་པ་ཡང་མི་འཐད་དེ་བདག་འཛིན་སྔ་ཕྱི་གཉིས་ལ་ཁྱད་པར་མི་སྣང་བའི་ཕྱིར་དང་། སྲེད་པ་ཕྱི་མ་ཉོན་མོངས་ཅན་མ་ཡིན་པར་འདོད་པའི་ཕྱིར་རོ། །དེས་ན་སྤྱོད་འཇུག་གི་གཞུང་གི་དགོངས་པ་ནི་རྒྱུད་བླ་ལས་གསུངས་པ་ལྟར་ཉན་རང་དགྲ་བཅོམ་གྱིས་ལས་དང་ཉོན་མོངས་པའི་དབང་གིས་བྱུང་བའི་སྐྱེ་རྒ་ན་འཆི་སྤངས་ཀྱང་ཐེག་ཆེན་གྱི་མདོ་ལས་བཤད་པའི་མཚན་མེད་མཐའ་དག་མ་རྟོགས་པས་མ་རིག་བག་ཆགས་ཀྱི་ས་དང་། ཟག་མེད་ཀྱི་ལས་ལས་བྱུང་བའི་སྐྱེ་རྒ་ན་འཆི་མ་སྤངས་ཤིང་། མཐར་ཐུག་གི་མྱང་འདས་ཀྱང་མ་ཐོབ་ཅེས་པའི་དོན་ཡིན་ཏེ། ཉན་ཐོས་ཀྱི་སྡེ་སྣོད་ཉིད་ལས། མཐར་ཐུག་གི་ཐེག་པ་གསུམ་ཀ་ཐོབ་པ་ཡིན་གྱི། ཐེག་པ་ཆེན་པོ་ནི་བཀའ་མ་ཡིན་པར་འདོད་པ་བཀག་ནས་ཐེག་ཆེན་བཀར་བསྒྲུབ་པའི་སྐབས་ཡིན་པའི་ཕྱིར་རོ། །ཀྱཻ་སྐལ་ལྡན་དག་ལེགས་བཤད་དང་ཉེས་བཤད་ཀྱི་བླང་དོར་ཤེས་པར་གྱིས་ཤིག ཁོ་བོ་ལ་གང་ཟག་རིས་སུ་བཅད་པའི་ཕྱོགས་ལྷུང་ཡོད་པ་མ་ཡིན་གྱི་ཐར་པ་འདོད་ཀྱང་སྐལ་བ་དམན་པ་དག་ལ་སྙིང་བརྩེསབཤད་པ་ཡིན་ནོ། །རྩོད་པ་སྤོང་པའི་སྐབས་སུ་དེས་༡༡ན་ཐེག་ཆེན་པས་ནི་རྩ་ཤེར་ལས་གསུངས་པ་བཞིན་དུ་གཞི་གཅིག་བདེན་མེད་དུ་སྒྲུབ་པ་ལ་ཡང་སྒྲུབ་བྱེད་ཀྱི་རིགས་པ་མི་འདྲ་བ་མཐའ་ཡས་པས་བསྒྲུབས་པས་དེ་ཁོ་ན་ཉིད་ལ་བློ་ཤིན་དུ་རྒྱས་པར་འགྱུར་ལ། ཐེག་དམན་ལ་ནི་རིགས་པ་མདོར་བསྡུས་པ་གཅིག་གིས་དེ་ཁོ་ན་ཉིད་ཚད་མས་གྲུབ་ན་སྔ་མ་ལྟར་མི་བྱེད་པས་དེ་ཁོ་ན་ཉིད་ལ་བློ་རྒྱས་པ་མེད་པས་རྒྱས་བསྡུས་དང་། བདག་མེད་བསྒོམས་པ་རྫོགས་མ་རྫོགས་སུ་གསུངས་སོ། །ཞེས་བྲིས་པ་ནི་རང་ཉིད་ཐེག་པ་ཆེ་ཆུང་ལྟ་བ་ལ་ཁྱད་པར་མེད་པར་ཁས་བླངས་པའི་གྲུབ་མཐའ་དང་ཐུག་ནས་མཁས་པའི་གཞུང་རྣམ་པ་གཞན་དུ་བཤད་པ་སྟེ། དེ་ལྟར་ན་ཐེག་པ་ཆེ་ཆུང་དབང་པོ་རྣོ་རྟུལ་གོ་ལོག་པར་འགྱུར་ཏེ་བསྒྲུབ་བྱ་དེ་ཁོ་ན་ཉིད་གཅིག་ཉིད་ཐེག་པ་ཆེན་པོས་སྒྲུབ་བྱེད་ཀྱི་རིགས་པ་མི་འདྲ་བ་དུ་མས་རྟོགས་དགོས། ཐེག་དམན་གྱི་རིགས་པ་མདོར་བསྡུས་པ་གཅིག་གིས་རྟོགས་ནུས་པའི་ཕྱིར། གལ་ཏེ་དེ་ཁོ་ན་ཉིད་ལ་བློ་རྒྱས་མ་རྒྱས་ཀྱི་ཁྱད་པར་ཡོད་པར་སྨྲས་སོ་སྙམ་ན། དེ་ཡང་མ་བརྟགས་པ་སྟེ། རྟོགས་བྱའི་དེ་ཁོ་ན་ཉིད་ལ་རྒྱ་ཆེ་ཆུང་དང་། ཚང་མ་ཚང་དང་། རྒྱས་བསྡུས་ཀྱི་དབྱེ་བ་མེད་པར་ཁས་བླངས་པའི་ཕྱིར་རོ། །གལ་ཏེ་སྒྲིབ་པ་སྤོང་བའི་ནུས་པ་ཆེ་ཆུང་གི་ཁྱད་པར་ཡོད་པས་སྐྱོན་དེ་མེད་ཅེ་ན། དེ་ཡང་ཁྱོད་ཀྱི་ལུགས་ལ་འགལ་ཏེ། སྤང་བྱ་བདེན་འཛིན་གཅིག་ཉིད་དེ་ཁོ་ན་ཉིད་ལ་བློ་རྒྱས་པས་བསྐལ་པ་གྲངས་མེད་གཉིས་ཀྱི་བར་དུ་སྤོང་མི་ནུས་ཅིང་། གཅིག་ཤོས་ཀྱིས་ཚེ་གསུམ་ལ་སྤོང་ནུས་པའི་ཕྱིར་རོ། །བསྒྲུབ་བྱ་གཅིག་ཉིད་གང་ཟག་གཅིག་གིས་རིགས་པ་མི་འདྲ་བ་དུ་མའི་སྒོ་ནས་རྟོགས་ཞེས་པ་ཡང་རིགས་ལམ་གྱི་རྣམ་གཞག་དང་འགལ་ཏེ། བསྒྲུབ་བྱ་གཅིག་ཉིད་རིགས་པ་སྔ་མས་རྟོགས་ཟིན་ནས་གང་ཟག་དེའི་ངོར་རིགས་པ་ཕྱི་མ་ཐམས་ཅད་གྲུབ་ཟིན་བསྒྲུབ་པའི་གཏན་ཚིགས་ཡིན་པའི་ཕྱིར་རོ། །འོ་ན་དབུ་ཚད་ཀྱི་གཞུང་རྣམས་ལས་བསྒྲུབ་བྱ་གཅིག་ལ་རིགས་པ་མི་འདྲ་བ་དུ་མ་གསུངས་པ་ཅི་ལྟར་སྙམ་ན། དེ་ནི་རྒོལ་བ་སོ་སོའི་འདོད་དབང་དུ་བྱས་པ་སྟེ་གཟུར་གནས་རྣམ་དཔྱོད་དང་ལྡན་པ་དག་ལེགས་པར་དཔྱོད་ཅིག འགྲེལ་༡༢པར་མ་བཤད་པའི་རྩོད་པ་སྤོང་བའི་སྐབས་སུ། མངོན་རྟོགས་རྒྱན་ལས། གཟུང་དོན་རྟོག་པ་སྤོང་ཕྱིར་དང་། །ཅེས་སོགས་ཀྱི་དོན་འཆད་པ་ན་དེ་ལ་གཟུང་བ་ཕྱི་རོལ་ལ་ཞེན་པ་སྤོང་བའི་དོན་ནི་ཕྱི་རོལ་གྱི་དོན་ཚད་མས་གྲུབ་ཀྱང་། ཕྱི་རོལ་བདེན་གྲུབ་རིགས་པས་ཁེགས་པ་དབུ་མ་བ་ལྟར་གཏན་ལ་ཕབ་པའི་དོན་བསྒོམས་ནས་བདེན་ཞེན་སྤོང་བ་དང་། ཡང་ན་སེམས་ཙམ་པ་ལྟར་ཕྱི་རོལ་གྱི་དོན་རིགས་པས་བཀག་པའི་དོན་བསྒོམས་པ་ལ་བརྟེན་ནས་ཕྱི་རོལ་ཡོད་པར་འཛིན་པ་སྤོང་བ་གང་རུང་གཅིག་ལས་མི་འདའོ། །དེ་ལ་དང་པོ་ལྟར་ན་ནི་མི་རིགས་ཏེ་ཞེས་བཀག་ནས་གཉིས་པ་ལྟར་འདོད་པ་ནི་སློབ་དཔོན་སེང་གེ་བཟང་པོ་ལ་སོགས་པའི་འགྲེལ་པའི་ལུགས་ཡིན་པས་དེའི་ལྟར་ན་ཕྱི་རོལ་མེད་པར་ཚད་མས་གྲུབ་པ་ཡིན་ནོ་ཞེས་དང་། མངོན་རྟོགས་རྒྱན་ནས་བཤད་པའི་བདག་མེད་ཀྱི་ལྟ་བ་ནི་མདོ་རྒྱན་དང་། འབྱེད་རྣམ་གཉིས་ལྟར་སེམས་ཙམ་ལ་བཤད་དུ་མི་རུང་ངོ་ཞེས་དང་། སེངྒེ་བཟང་པོ་ལ་སོགས་པའི་འགྲེལ་བྱེད་ཀྱི་ལུགས་དེ་ནི་སེམས་ཙམ་པའི་ལུགས་སུ་སྨྲའོ། །ཞེས་བྲིས་སོ། །རྣ་བ་བླགས་ཏེ་ཉོན་ཅིག གཟུང་དོན་རྟོག་པ་སྤོང་ཕྱིར་དང་ཞེས་སོགས་ཀྱི་གཞུང་གི་དོན་ཁྱེད་རང་གིས་བཤད་པ་ལྟར་གྱི་ཕྱི་མ་དེ་ཡིན་པར་ཐལ། སྔ་ཕྱི་གང་རུང་གཅིག་ལས་མི་འདའ་བ་གང་ཞིག སྔ་མ་རིགས་པས་ཁེགས་པའི་ཕྱིར། རྟགས་གཉིས་ཀ་དངོས་འགལ་འདོད་ན། དེའི་དོན་སེམས་ཙམ་པའི་ལུགས་སུ་ཡིན་པར་ཐལ། སེངྒེ་བཟང་པོ་ལ་སོགས་པའི་འགྲེལ་པའི་ལུགས་ཡིན་པའི་ཕྱིར། གསུམ་ཆར་ཁས་བླངས། གཞན་ཡང་སྐབས་དེར་དེ་ལྟར་བྱས་ན་རང་རྒྱལ་ལ་དེ་ཁོ་ན་ཉིད་ཀྱི་དོན་རྟོགས་པ་གཅིག་ཀྱང་ཡོད་པས་རང་རྒྱལ་ལ་ཤེས་པ་བདེན་འཛིན་སྤོང་མི་ནུས་པས་མ་ཁྱབ་བོ། །ཉན་ཐོས་ལ་ཡང་དེ་ཁོ་ན་ཉིད་རྟོགས་པ་དང་། མ་རྟོགས་པ་གཉིས་སུ་དབྱེ་དགོས་པའི་ཕྱིར། མངོན་རྟོགས་རྒྱན་དུ་ཡང་ཐེག་དམན་ལ་ཚུལ་གཉིས་གསུངས་པས་ཞེས་སོགས་རང་གི་གྲུབ་མཐའ་མངོན་རྟོགས་རྒྱན་དང་འགལ་བའི་ཚེ་འགལ་སྤོང་སྨྲ་བ་ལ་འོ་བརྒྱལ་པོ་རང་བྱུང་འདུག་གོ །སྤྲོས་པས་ཆོག་གོ ། ད་ནི་གཉིས་པ་ཕར་ཕྱིན་ལྷག་པའི་ཡོན་ཏན་བརྗོད་པ་ལ་བཞི་སྟེ། སྦྱིན་པའི་ཕར་ཕྱིན་གཙོ་བོར་བསྟན། སྦྱིན་པ་གཞན་གྱི་བསྔགས་པ་བརྗོད། བྱང་ཆུབ་སེམས་དཔའི་སྦྱིན་པ་བསྔགས། ཕ་རོལ་ཕྱིན་པའི་རྣམ་དབྱེ་བསྟན་པའོ། །དང་པོ་ནི། 

ས་བཅུའི་མཉམ་བཞག་རྣམས་ལ་ཤེར་ཕྱིན་གཙོ་བོར་གྱུར་པའི་ཕར་ཕྱིན་གཞན་རྣམས་ལྡན་པར་ཁྱད་པར་མེད་ཀྱང་རྗེས་ཐོབ་ཏུ་ཕར་ཕྱིན་བཅུ་ལ་གཙོ་བོར་སྤྱོད་པའི་ཁྱད་པར་བཅུ་ཡོད་པ་ལས་འདིར་སྦྱིན་པའི་ཕར་ཕྱིན་ལ་ལྷག་པར་སྤྱོད་ཅེས་པའོ། །ལྷག་པར་སྤྱོད་ཚུལ་ཕྱི་ནང་གི་དངོས་པོ་གཏོང་བའི་ཁྱད་པར་གྱིས་བྱང་སེམས་དེའི་ཡོན་ཏན་སྣང་དུ་མི་རུང་བ་རྟོགས་པ་ལ་སོགས་པ་ཡང་དཔོག་པར་བྱེད་དེ། དུ་བ་ལ་སོགས་པ་ལས་མེ་ལ་སོགས་པ་དག་བཞིན་ནོ་ཞེས་བཤད་དོ། །གཏན་ཚིག་འདི་དག་དང་མདོ་སྡེ་ས་བཅུ་པར། དུ་བ་ལས་ནི་མེར་ཤེས་དང་། །ཞེས་སོགས་དང་། དེའི་དོན་གཞུང་འདིར། སོ་སོ་སྐྱེ་བོའི་དུས་ནའང་སྟོང་པ་ཉིད་ཐོས་ནས། ཞེས་སོགས་དང་། ཤེར་ཕྱིན་གྱིས་མདོ་དང་། བསྟན་བཅོས་ལས་གསུངས་པའི་ཕྱིར་མི་ལྡོག་གི་གཏན་ཚིགས་སོགས་ཀུན་རྫོབ་ཀྱི་རྣམ་བཞག་བསྒྲུབ་པའི་གཏན་ཚིགས་ཐམས་ཅད་ཐལ་འགྱུར་བའི་ལུགས་ལའང་རང་རྒྱུད་ཀྱི་གཏན་ཚིགས་སུ་བཞེད་དེ།ཚུལ་གསུམ་རྒོལ་ཕྱིར་རྒོལ་གཉིས་ཀྱིས་མཐུན་སྣང་དུ་གྲུབ་པའི་རྟགས་ལས་བསྒྲུབ་བྱ་བསྒྲུབ་པའི་ཕྱིར་རོ། ། གཉིས་པ་ལ་གཉིས་ཏེ། སྡུག་བསྔལ་ཕྱིར་བཅོས་རྒྱུ་རུ་བསྟན། གཏན་དུ་བདེ་བའི་རྒྱུར་ཡང་འགྱུར་བའོ། །དང་པོ་ནི། སྐྱེ་བོ་ཞེས་སོགས་དང་། གཉིས་པ་ནི། 

ཅི་ལྟར་བྱང་ཆུབ་སེམས་དཔའ་རྣམས་ཀྱི་སྦྱིན་པ་སངས་རྒྱས་ཉིད་ཀྱི་རྒྱུ་དང་པོ་དང་། མངོན་སུམ་མ་ཡིན་པའི་ཡོན་ཏན་ངེས་པའི་རྟགས་ཡིན་པ་དེ་བཞིན་དུ་སོ་སོ་སྐྱེ་བོའི་དང་། ཉན་ཐོས་དང་རང་སངས་རྒྱས་རྣམས་ཀྱི་ཡང་སྡུག་བསྔལ་ཕྱིར་བཅོས་པ་དང་། གཏན་དུ་བའི་བདེ་བ་ཐོབ་པའི་རྒྱུ་ཡིན་ནོ་ཞེས་བསྟན་ཏོ། ། གསུམ་པ་ལ་བཞི་སྟེ། འབྲས་བུ་མངོན་གྱུར་དགའ་བ་ཐོབ་པར་བསྟན། དེས་ན་སྦྱིན་པའི་གཏམ་ཉིད་གཙོ་བོ་ཡིན། དགའ་བའི་ཁྱད་པར་དཔེ་ལས་ལྷག་པར་བསྟན། དགའ་བ་ཐོབ་པའི་ཚུལ་ལ་རྩོད་པ་སྤོང་བའོ། །དང་པོ་ནི། 

གཉིས་པ་ནི། 

གསུམ་པ་ནི།

བཞི་པ་ནི།

ཡང་ཆགས་པ་མེད་པའི་གནས་སྐབས་མ་ཐོབ་པ་གང་ཞིག་ལ་ལུས་གནས་པ་དང་འགལ་བའི་ཡུལ་ཡང་དག་པར་བབ་པས། ལུས་ཀྱི་སྡུག་བསྔལ་གདོན་མི་ཟ་བར་འབྱུང་བ་དེའི་ཚེ་ཡང་སེམས་ཅན་གྱི་དོན་བྱ་བ་དག་ལ་ཆེས་ལྷག་པར་འཇུག་པའི་རྒྱུ་ཉིད་དུ་གནས་པ་ཡིན་ནོ་ཞེས་བཤད་དོ། །བཞི་པ་ཕ་རོལ་ཕྱིན་པའི་རྣམ་དབྱེ་བསྟན་པ་ནི། 

འགྲེལ་པར། དེ་ལ་ཕ་རོལ་ཞེས་བྱ་བ་ནི་གང་འཁོར་བའི་རྒྱ་མཚོའི་ཕ་འགྲམ་དང་ངོགས་ཏེ། ཉོན་མོངས་པ་དང་ཤེས་བྱའི་སྒྲིབ་པ་མ་ལུས་པ་སྤངས་པའི་རང་བཞིན་མངའ་བའི་སངས་རྒྱས་ཉིད་དོ། །ཕ་རོལ་ཏུ་སོན་པ་ནི་ཕ་རོལ་ཏུ་ཕྱིན་པའོ། །ཞེས་བྱས་ཏེ། ཚིག་ཕྱི་མ་ཡོད་ན་མི་མངོན་པར་མི་བྱའོ། །ཞེས་བྱ་བའི་མཚན་ཉིད་འདིས་ལས་ཀྱི་རྣམ་པར་དབྱེ་བ་མི་མངོན་པར་མ་བྱས་པས་གཟུགས་སུ་འགྱུར་བའམ། པྲེ་ཥོ་ད་ར་ལ་སོགས་པ་ཡིན་པའི་ཕྱིར་མིའི་མཐའ་ཅན་ཉིད་དུ་བཞག་གོ །ཤེས་རབ་བཟུང་ནས་བྱེ་བྲག་ཏུ་བཤད་པ་ཡིན་ཏེ། སྦྱིན་པ་ལ་སོགས་པ་རྣམས་ནི་ཕ་རོལ་ཏུ་ཕྱིན་པ་དང་འདྲ་བས་ཕ་རོལ་ཏུ་ཕྱིན་པ་ཡིན་ནོ། །ཡོངས་སུ་བསྔོ་བའི་ཁྱད་པར་གྱིས་ཕ་རོལ་ཏུ་འགྲོ་བ་ལ་ངེས་པར་བཞག་ནས་ནི་སྦྱིན་པས་ཕ་རོལ་དུ་ཕྱིན་པའི་མི་རྙེད་པར་འགྱུར་རོ། །ཚུལ་ཁྲིམས་ལ་སོགས་པ་འཆད་པར་འགྱུར་བ་དག་ཀྱང་དེ་བཞིན་དུ་རིག་པར་བྱའོ། །ཞེས་གསུངས་པ་འདིའི་དོན་ལ་གསུམ་སྟེ། ཕ་རོལ་དུ་ཕྱིན་པའི་སྒྲ་བཤད་པ། དེ་དངོས་མིང་དུ་འཇུག་པའི་གཞི། བཏགས་མིང་དུ་འཇུག་པའི་གཞི་དང་གསུམ་ལས། དང་པོ་ནི། ཕ་རོལ་ནི་སངས་རྒྱས་ཀྱི་ས་དང་། ཕྱིན་པ་ནི་ཕྱིན་ཟིན་པ་སྟེ། སོ་སོར་ཚིག་ཏུ་སྒྲུབ་པའི་གཞིའོ། །ཕ་རོལ་གྱི་སྐད་དོད་པ་ར་ལ་རྣམ་དབྱེ་གཉིས་པའི་གཅིག་ཚིག་ཨ་མ་བྱིན་ཏེ། ཨ་ཡིག་བརྗོད་པའི་དོན་ཡིན་པས་ཕྱིས་ནས་མ་སྲོག་མེད་ཡར་སྦྱར་ཏེ། བར་མ་ནི་ཕ་རོལ་དུ་ཞེས་དང་། ཕ་རོལ་དེར་ཞེས་བྱ་བའི་ལས་སུ་སོང་བའོ། །སྤྱིར་རྣམ་དབྱེ་བྱིན་ནས་ཚིག་ཏུ་གྲུབ་ཟིན་པའི་རྗེས་སུ་རྣམ་དབྱེ་མི་མངོན་པར་བྱ་བ་ཡིན་པ་ལས་སྒྲའི་བསྟན་བཅོས་ལས། ཚིག་ཕྱི་མ་ཡོད་ན་མི་མངོན་པར་མི་བྱའོ་ཞེས་པ་འདིས་ཕྱིན་པའི་སྐད་དོད། ཚིག་ཕྱི་མ་ཨི་ཏ་ཡོད་པས་མ་ཡིག་མི་མངོན་པར་མ་བྱས་པར་གཟུགས་སུ་གྱུར་པའམ། པྲེ་ཥོ་ད་རའི་བསྡུ་བ་སྟེ། གཟུགས་མཛེས་པའི་ཆེད་དུ་ཡང་མའི་མཐའ་ཅན་ཉིད་དུ་བཞག་གོ །དེ་རྣམས་མ་སྲོག་མེད་དང་ཨི་ཏ་མཚམས་སྦྱར་བས་པ་ར་མི་ཏ་ནི་སངས་རྒྱས་ཀྱི་སར་ཕྱིན་ཟིན་པའོ། །གཉིས་པ་ནི་ཤེས་རབ་བཟུང་ནས་བྱེ་བྲག་ཏུ་བཤད་པ་ཡིན་ཏེ་ཞེས་ཏེ། ཤེས་རབ་གཞིར་བཟུང་ནས་དེ་ལ་ཕ་རོལ་དུ་ཕྱིན་པ་བྱེ་བྲག་ཏུ་བཤད་པས་ཤེས་རབ་ཀྱི་ཕ་རོལ་དུ་ཕྱིན་པ་ཞེས་པར་འགྱུར་ཏེ་ཕར་ཕྱིན་དྲུག་གམ་བཅུའི་ཟླས་ཕྱེ་བའི་ཤེར་ཕྱིན་མ་ཡིན་གྱི་ཤེར་ཕྱིན་གྱི་མདོའི་བརྗོད་བྱའི་གཙོ་བོར་གྱུར་པའི་ཤེར་ཕྱིན་ཏེ། ཕྱོགས་གླང་གིས། ཤེས་རབ་ཕ་རོལ་ཕྱིན་གཉིས་མེད། །ཡེ་ཤེས་དེ་ནི་དེ་བཞིན་གཤེགས། །ཞེས་གསུངས་པ་དང་དོན་གཅིག་གོ །གསུམ་པ་ནི། ས་དང་པོར་ལྷག་པར་ཐོབ་པའི་སྦྱིན་པའི་ཕར་ཕྱིན་སོགས་ནི་ཕ་རོལ་དུ་ཕྱིན་པ་དང་འདྲ་བས་ཕ་རོལ་དུ་ཕྱིན་པའི་མིང་གིས་བཏགས་པ་ཡིན། ཅི་ལྟར་འདྲ་ན་ཡོངས་སུ་བསྔོ་བའི་ཁྱད་པར་གྱིས་ཕ་རོལ་དུ་འགྲོ་བར་འགྱུར་བ་ཡིན་པའི་ཕྱིར་རོ། །མཚན་ཉིད་པ་མ་ཡིན་ཏེ། སངས་རྒྱས་ཀྱི་སར་ཕྱིན་པ་མ་ཡིན་པའི་ཕྱིར་ཏེ། ཕྱོགས་གླང་གིས། བསྒྲུབ་བྱ་དེ་དོན་སྦྱོར་བ་ཡིས། །གཞུང་དང་ལམ་ལ་དེ་སྒྲ་ཡིན། །ཞེས་དང་། དེའི་དོན་སེངྒེ་བཟང་པོས་མཐོང་སྒོམ་གྱི་ལམ་ཤེར་ཕྱིན་བཏགས་པ་བར་བཤད་པ་དང་དོན་གཅིག་གོ །ཁ་ཅིག་༡༢་དོན་འདི་མ་རྟོགས་པར་ཕ་རོལ་གྱི་སྐད་དོད་པ་ར་དང་། ཕྱིན་པའི་སྐད་དོད་ཨི་ཏ་ཞེས་པ་ཡིན་ལ་དེ་ཉིད་སོར་བཞག་ན་ཕྱིན་ཟིན་པ་སྟེ་སངས་རྒྱས་ཀྱི་ས་ཁོ་ན་ལ་འཇུག་གོ །པ་ར་ལ་རྣམ་དབྱེ་གཉིས་པའི་གཅིག་ཚིག་ཨམ་བྱིན་ཨི་ཏི་ལ་རྣམ་དབྱེ་དང་པོའི་ཚིགས་སུ་བྱིན་ཏེ། སྒྲའི་བསྟན་བཅོས་ལས་ཚིག་ཕྱི་མ་ཡོད་ན་མི་མངོན་པར་མི་བྱའོ། །ཞེས་བྱ་བ་འདིས་ལས་ཀྱི་རྣམ་དབྱེ་ཨམ་གྱིས་མ་མི་མངོན་པར་མ་བྱས་པས་པ་ར་མི་ཏ་ཞེས་པར་འགྱུར་ལ། དེས་ན་ལས་ཀྱི་རྣམ་དབྱེ་འདིས་ཕ་རོལ་དུ་ཕྱིན་པར་འགྱུར་ཞེས་བྱ་བར་སོང་བས་དེ་ལ་ཡང་ཕ་རོལ་དུ་ཕྱིན་པར་བཞག་པའོ། །འོ་ན་ཕ་རོལ་དུ་ཕྱིན་པར་འགྱུར་པ་ཐམས་ཅད་ཕ་རོལ་དུ་ཕྱིན་པར་གཞག་གམ་སྙམ་ན། འཁོར་གསུམ་མི་དམིགས་པའི་ཤེས་རབ་བཟུང་ནས་དེས་ཟིན་པ་ཐམས་ཅད་ཕ་རོལ་དུ་ཕྱིན་པར་བྱེ་བྲག་ཏུ་བཤད་པ་ཡིན་ཏེ། དེས་མ་ཟིན་པའི་སྦྱིན་པ་སོགས་ནི་ཕ་རོལ་དུ་ཕྱིན་པ་དང་འདྲ་བས་ཕ་རོལ་དུ་ཕྱིན་པ་ཞེས་བརྗོད་དོ། །ཞེས་སྨྲ་བ་ནི་ཤིན་ཏུ་མི་འཐད་དེ། པ་ར་དང་ཨི་ཏ་སོར་བཞག་ཀྱང་རྣམ་དབྱེ་གཉིས་པའི་ཚིག་མ་བྱིན་ན་ཕ་རོལ་དུ་ཕྱིན་ཟིན་པར་མི་འགྲུབ་པའི་ཕྱིར་དང་། རྣམ་དབྱེ་གཉིས་པའི་གཅིག་ཚིག་བྱིན་པས་ཕ་རོལ་དུ་ཕྱིན་པར་འགྱུར་ཞེས་བྱ་བར་སོང་བའང་ལས་སུ་བྱ་བ་དང་མ་འོངས་པའི་ཚིག་ནོར་བ་ཡིན་པའི་ཕྱིར་དང་། པྲེ་ཥོ་ད་ར་ཞེས་པའང་དོན་མ་རྟོགས་པར་ཡི་གེ་མ་དག་པ་བྲིས་འདུག་པའི་ཕྱིར་དང་། ཤེས་རབ་བཟུང་ནས་ཞེས་པ་ས་དང་པོའི་སྦྱིན་པ་ལ་འཆད་ན་དེའི་འོག་ཏུ་སྦྱིན་པ་ལ་སོགས་པ་ནི་ཕ་རོལ་ཏུ་ཕྱིན་པ་དང་འདྲ་བས་ཞེས་པའི་ཚིག་དང་འགལ་བའི་ཕྱིར་རོ། །དེས་ན་ས་དང་པོར་འཁོར་གསུམ་མི་དམིགས་པའི་ཤེས་རབ་ཀྱིས་ཟིན་པའི་སྦྱིན་པ་ལ་འཇིག་རྟེན་ལས་འདས་པའི་སྦྱིན་པའི་ཕ་རོལ་ཏུ་ཕྱིན་པ་དང་། དེས་མ་ཟིན་པའི་སྦྱིན་པ་ལ་འཇིག་རྟེན་པའི་སྦྱིན་པའི་ཕ་རོལ་ཏུ་ཕྱིན་པ་ཞེས་འཇོག་སྟེ། འགྲེལ་པར། མི་དམིགས་པ་ནི་འཇིག་རྟེན་ལས་འདས་པའི་ཕྱིར་ལ། དམིགས་པ་ནི་ཐ་སྙད་ཀྱི་བདེན་པས་བསྡུས་པ་ཉིད་ཀྱིས་འཇིག་རྟེན་པ་ཉིད་ཡིན་པའི་ཕྱིར་རོ། །དེ་ནི་བྱང་ཆུབ་སེམས་དཔའི་གནས་སྐབས་མ་ཐོབ་པ་དག་གིས་ཤེས་པར་མི་ནུས་སོ་ཞེས་གསུངས་པས་སོ། །ས་གཉིས་པའི་ཚུལ་ཁྲིམས་སོགས་ལའང་དེ་བཞིན་དུ་སྦྱར་རོ། །ཁ་ཅིག༡༣ གཏོང་བའི་སེམས་པ་སྦྱིན་པ་འདིའང་སྦྱིན་པར་བྱ་བ་དང་། ལེན་པ་པོ་དང་། གཏོང་བ་པོར་བདེན་པར་དམིགས་པའི་ཤེས་རབ་ཅེས་དང་། སྦྱིན་པའི་འཁོར་གསུམ་པོ་དག་ལ་ཆགས་པ་སྟེ་བདེན་ཞེན་སྐྱེས་པར་གྱུར་པས་བཅིངས་ན་ནི་སྦྱིན་པ་དེ་ལ་འཇིག་རྟེན་པའི་ཕ་རོལ་ཏུ་ཕྱིན་པ་ཞེས་མདོ་ལས་བསྟན་ནོ་ཞེས་འཆད་པ་ནི་མི་འཐད་དེ། འདིའི་སྦྱིན་པ་གཉིས་ཀའང་ས་དང་པོའི་སྦྱིན་པའི་དབྱེ་བ་ཡིན་ལ། དེར་བདེན་འཛིན་མི་སྲིད་པའི་ཕྱིར་རོ། །འདིའང་དབུ་མ་པའི་ལུགས་ཀྱི་སྤང་བྱ་ཐམས་ཅད་བདེན་འཛིན་ཁོ་ན་དང་། ས་བདུན་པ་མན་ཆད་དུ་བདེན་འཛིན་ཡོད་པར་ཁས་བླངས་པའི་གྲུབ་མཐའི་སྐྱོན་གྱི་དབང་གིས་ཤུགས་འབྱུང་དུ་སྨྲས་པར་སྣང་ངོ་། །གཞན་དག་འཇིག་རྟེན་པ་ཞེས་པའི་ཚིག་ལ་བརྟེན་ནས་སོ་སྐྱེའི་རྒྱུད་ལ་འཆད་པ་ནི་དག་པ་འཇིག་རྟེན་པ་གཟུང་བ་དང་འཛིན་པར་མངོན་པར་མ་ཞེན་པ་རྗེས་ཀྱི་སེམས་ཀྱིས་བསྡུས་པའང་སོ་སྐྱེའི་རྒྱུད་ལ་འཆད་དགོས་པར་འགྱུར་རོ། །གསུམ་པ་དཔེའི་སྒོ་ནས་ཡོན་ཏན་བསྡུས་ཏེ་བསྟན་པ་ནི། 

ས་དང་པོ་རབ་ཏུ་དགའ་བའི་ངེས་ཚིག་ཟླ་བའི་དཔེས་བཤད་པའོ། །སེམས་བསྐྱེད་པ་དང་པོ་བཤད་ཟིན་ཏོ།། ༈ །། 

སེམས་བསྐྱེད་གཉིས་པ་ལ་གཉིས་ཏེ། ཕར་ཕྱིན་ལྷག་པའི་ཡོན་ཏན་རྒྱས་པར་བཤད། ངེས་ཚིག་སྒོ་ནས་ཡོན་ཏན་བསྡུས་ཏེ་བསྟན་པའོ། །དང་པོ་ལ་བཞི་སྟེ། ཚུལ་ཁྲིམས་ཕར་ཕྱིན་ལྷག་པར་བསྟན། ཚུལ་ཁྲིམས་གཞན་གྱིས་བསྔགས་པ་བརྗོད། ཚུལ་ཁྲིམས་རྣམ་དག་དཔེ་ཡིས་བསྟན། ཕ་རོལ་ཕྱིན་པའི་རྣམ་དབྱེ་བསྟན་པའོ། །དང་པོ་ལ་བཞི་སྟེ། ཚུལ་ཁྲིམས་ཕུན་ཚོགས་ཐོབ་པ། དགེ་བའི་ལས་བཅུ་གསོག་པ། བྱང་སེམས་མཛེས་པར་བྱེད་པ། འཁོར་གསུམ་གཉིས་འཛིན་བྲལ་བའོ། །དང་པོ་ནི། 

འདི་ལ་ཚུལ་ཁྲིམས་ཀྱི་སྒྲ་དོན། ངོ་བོ། ཕུན་སུམ་ཚོགས་པའི་ཚད་དང་གསུམ་ལས། དང་པོ་ནི། འཆལ་ཚུལ་ཀུན་ནས་སློང་བའི་ཉོན་མོངས་པ་དྭང་དུ་ལེན་པའི་ཕྱིར་དང་། བཅས་པ་དང་རང་བཞིན་གྱི་སྡིག་པའི་ལས་མི་འབྱུང་བའི་ཕྱིར་ན། སྡིག་པའི་ལས་སེམས་ལ་གཅགས་པའི་མེ་ཞི་བས་བསིལ་བ་ཐོབ་པ་ཉིད་ཀྱི་ཕྱིར་ཏེ། ཤཱི་ལ་ཅེས་པའི་ཤཱི་ཏ་བསིལ་བ་དང་། ལ་ཏི་ཐོབ་པ་ལ་འཇུག་པའི་དབང་དུ་བྱས་པའོ། །བདེ་བའི་རྒྱུ་ཡིན་པ་ཉིད་ཀྱིས་དམ་པ་དག་གིས་བསྟན་པར་བྱ་བ་ཉིད་ཡིན་པའི་ཕྱིར་ན་ཡང་ཚུལ་ཁྲིམས་ཏེ། ཀུ་ཤ་དགེ་བ་ལ་འཇུག་པའི་དབང་དུ་བྱས་པའོ། །གཉིས་པ་ནི་ལུས་ངག་གི་སྤོང་བ་བདུན་གྱི་མཚན་ཉིད་ཅན་ཏེ། ཀུན་སློང་དང་བཅས་ན་ལས་ལམ་བཅུའོ། །ཁྱིམ་པའི་རྟེན་ཅན་ལ་སྤོང་བདུན་ཅི་ལྟར་སྙམ་ན་བྱེ་བྲག་ཏུ་སྨྲ་བས་སྤོང་བཞི་དང་། སྤོང་བདུན་གྱི་ཁྱད་པར་མནོས་པའི་ཚེ་ཅི་ཙམ་ནོས་པའི་གྲངས་ཀྱི་སྒོ་ནས་གཟུགས་ཅན་གྱི་དངོས་པོ་སོ་སོར་ཐོབ་པར་འདོད་པས། དགེ་སློང་ལ་སྤོང་བདུན་དང་། བསྙེན་པར་མ་རྫོགས་པ་ལ་སྤོང་བཞི་འཇོག་མོད་ཀྱི་འདིར་ལུས་ངག་གི་སྤང་བྱ་དངོས་སུ་སྤོང་བའི་སེམས་པ་ཉིད་ལ་འཇོག་པས་དགེ་བསྙེན་གྱི་སྡོམ་པ་ལ་ཡང་སྔར་གྱི་མཚན་ཉིད་དེ་དག་ཚང་སྟེ། མདོ་ལས། དགེ་བསྙེན་སྟོན་པ་གཞན་ལ་མི་བསྟན་པ། ཆོས་དགེ་བ་བཅུ་སྤྱོད་པ་ཞེས་གསུངས་པ་ལྟར་རོ། །གསུམ་པ་ནི་རྨི་ལམ་གྱི་གནས་སྐབས་སུ་ཡང་ཚུལ་ཁྲིམས་འཆལ་བའི་དྲི་མ་དག་གིས་མ་གོས་པའོ། །

མདོ་སྡེ་ས་བཅུ་པ་ལས་སེམས་བསྐྱེད་གཉིས་པའི་སྐབས་སུ་མི་དགེ་བ་བཅུ་སྤོང་ཚུལ་རྒྱས་པར་གསུངས་སོ། །ས་དང་པོར་ཡང་དགེ་བའི་ལས་བཅུ་སོགས་པ་མ་ཡིན་ནམ་སྙམ་ན་ཚུལ་ཁྲིམས་ཀྱི་ཕར་ཕྱིན་ལྷག་པས་དེ་ལ་ཤིན་ཏུ་ལྷག་པར་སྤྱོད་པའི་དོན་ཏོ། །

བཞི་པ་ནི། 

ཅི་སྐད་དུ་འཕགས་པ་དཀོན་མཆོག་བརྩེགས་པའི་མདོ་ལས། འོད་སྲུང་འདི་ལ་དགེ་སློང་ཁ་ཅིག་ཚུལ་ཁྲིམས་དང་ལྡན་པ་ཡིན་ཏེ། སོ་སོར་ཐར་པའི་སྡོམ་པས་བསྡམས་ཤིང་གནས། ཆོ་ག་དང་སྤྱོད་ཡུལ་ཕུན་སུམ་ཚོགས། ཁ་ན་མ་ཐོ་བ་ཕྲ་རགས་རྣམས་ལ་ཡང་འཇིགས་པར་ལྟ། ཡང་དག་པར་བླངས་ཏེ། བསླབ་པའི་གཞི་རྣམས་ལ་སློབ་ཅིང་། ལུས་ངག་དང་ཡིད་ཀྱི་ལས་ཡོངས་སུ་དག་པ་དང་ལྡན་པར་གྱུར་པས་འཚོ་བ་ཡོངས་སུ་དག་ཀྱང་དེ་བདག་ཏུ་སྨྲ་བ་ཡིན་ཏེ། འོད་སྲུང་དེ་ནི་ཚུལ་ཁྲིམས་འཆལ་བ་ཚུལ་ཁྲིམས་དང་ལྡན་པ་ལྟར་བཅོས་པ་དང་པོ་ཞེས་བྱ་བ་ནས་འོད་སྲུང་གཞན་ཡང་འདི་ལ་དགེ་སློང་ཁ་ཅིག་སྦྱངས་པའི་ཡོན་ཏན་བཅུ་གཉིས་ཡང་དག་པར་བླངས་ཀྱང་དམིགས་པར་ལྟ་བ་ཡིན་ཏེ། ངར་འཛིན་པ་དང་། ང་ཡིར་འཛིན་པ་ལ་གནས་པ་དེ་ནི་འོད་སྲུང་ཚུལ་ཁྲིམས་འཆལ་བ་ཚུལ་ཁྲིམས་དང་ལྡན་པ་ལྟར་བཅོས་པ་བཞི་པ་སྟེ་ཞེས་བྱ་བའི་བར་དུ་གསུངས་སོ། ། གཉིས་པ་ལ་བཞི་སྟེ། མི་མཐུན་ཕྱོགས་ཀྱི་ཉེས་དམིགས་བརྗོད། གཉེན་པོ་ཚུལ་ཁྲིམས་བསྟེན་པ་གདམས། ཡོན་ཏན་ཀུན་གྱི་རྟེན་དུ་བརྗོད། མངོན་མཐོ་ངེས་ལེགས་རྒྱུ་རུ་བསྟན་པའོ། །དང་པོ་ནི། ། 

གཉིས་པ་ནི། 

གསུམ་པ་ནི།

བཞི་པ་ནི།

མདོ་སྡེ་ས་བཅུ་པ་ལས། མི་དགེ་བ་བཅུ་ལ་ཆེན་པོ་འབྲིང་ཆུང་ངུ་གསུམ་གསུམ་དུ་ཕྱེ་ནས་དང་པོར་དམྱལ་བ། གཉིས་པ་དུད་འགྲོ། གསུམ་པ་གཤིན་རྗེའི་འཇིག་རྟེན་གྱི་རྒྱུ་རུ་གསུངས་ལ། གལ་ཏེ་མིར་སྐྱེས་ན་ཡང་རྣམ་པར་སྨིན་པ་གཉིས་གཉིས་མངོན་པར་བསྒྲུབས་ཏེ། སྲོག་གཅོད་ཀྱིས་ཚེ་ཐུང་བ་དང་ནད་མང་བ་གཉིས། མ་བྱིན་པར་ལེན་པས་ལོངས་སྤྱོད་ཆུང་བ་དང་། ཐུན་མོང་བའི་ལོངས་སྤྱོད་དུ་འགྱུར་བ་གཉིས། ལོག་གཡེམ་གྱིས་འཁོར་ལ་ཡིད་བརྟན་དུ་མི་རུང་བ་དང་། དགྲ་ཟླ་དང་བཅས་པའི་ཆུང་མར་འགྱུར་པ་གཉིས། བརྫུན་དུ་སྨྲ་བས་སྐུར་བ་མང་བ་དང་། གཞན་གྱིས་བསླུས་པར་འགྱུར་བ་གཉིས། ཕྲ་མས་འཁོར་མི་འདུམས་པ་དང་། གཡོག་འཁོར་ངན་པར་འགྱུར་བ་གཉིས། ཚིག་རྩུབ་པོས་ཡིད་དུ་མི་འོང་བ་ཐོས་པ་དང་། འཐབ་མོའི་ཚིག་ཏུ་འགྱུར་བ་གཉིས། ཚིག་ཀྱལ་བས་བཟུང་བར་འོས་པའི་ཚིག་མ་ཡིན་པ་དང་། མ་ངེས་པའི་སྤོབས་པར་འགྱུར་བ་གཉིས། བརྣབ་སེམས་ཀྱིས་ཆོག་མི་ཤེས་པ་དང་། འདོད་པ་ཆེ་བར་འགྱུར་བ་གཉིས། གནོད་སེམས་ཀྱིས་ཕན་པ་མི་ཚོལ་བ་དང་། གཞན་གྱིས་གནོད་པ་བྱ་བར་འགྱུར་བ་གཉིས། ལོག་པར་ལྟ་བས་ལྟ་བ་ངན་པར་ལྟུང་བ་དང་། གཡོ་སྒྱུ་ཅན་དུ་འགྱུར་བ་གཉིས་བསྐྱེད་པར་གསུངས་ལ་འདི་དག་ནི་རྒྱུ་མཐུན་གྱི་འབྲས་བུ་ལ་རྣམ་སྨིན་གྱི་མིང་གིས་བཏགས་པའམ་ཡང་ན་མངོན་པ་ལས་འཕངས་པའི་འབྲས་བུ་ཉིད་ལ་རྣམ་སྨིན་དུ་བཤད་ཀྱང་དབུ་མའི་སྐབས་འདིར་འདི་དག་རྣམ་སྨིན་དུ་ཁས་ལེན་པ་འགལ་བ་མེད་པ་འདྲ་སྟེ། ས་བརྒྱད་པ་ཡན་ཆད་ཀྱི་ཡོན་ཏན་ལ་རྣམ་སྨིན་གྱི་ཡོན་ཏན་དང་འབྲས་བུ་ཆོས་སྐུ་ལ་སྦྱོར་བཞི་བསྒོམས་པའི་རྣམ་སྨིན་དུ་འཇོག་པ་བཞིན་ནོ། །དགེ་བ་བཅུ་ཡང་དག་པར་བླངས་པའི་རྒྱུས་མི་ནས་སྲིད་པའི་རྩེ་མོའི་བར་དུ་སྐྱེ་བར་འགྱུར་ལ། ཉན་ཐོས་ཀྱི་བྱང་ཆུབ་ཡིད་བྱེད་དང་། སྒྲའི་རྗེས་སུ་འབྲང་བའི་ཤེས་རབ་ཀྱིས་སྦྱངས་ན་ཉན་ཐོས་ཀྱི་ཐེག་པ་འགྲུབ། རང་རྒྱལ་གྱི་བྱང་ཆུབ་ཡིད་བྱེད་དང་། རྐྱེན་ཉིད་འདི་པ་ཟབ་མོ་ཁོང་དུ་ཆུད་པས་ཡོངས་སུ་སྦྱངས་ན་རང་སངས་རྒྱས་ཀྱི་ཐེག་པ་འགྲུབ། ཐེག་པ་ཆེན་པོའི་ལྟ་སྤྱོད་རྒྱ་ཆེ་བས་ཡོངས་སུ་སྦྱངས་ན་བྱང་ཆུབ་སེམས་དཔའི་ས་དང་། ཕར་ཕྱིན་ཡོངས་སུ་དག་པའི་སྤྱོད་པ་རྒྱ་ཆེན་པོ་འགྲུབ་པར་གསུངས་སོ། །

ས་གཉིས་པའི་བྱང་སེམས་ཀྱི་སེམས་རྒྱུད་ཚུལ་འཆལ་དང་ལྷན་ཅིག་ཏུ་མི་གནས་པའི་དཔེའོ། །ཁ་ཅིག བཞི་བརྒྱ་པའི་འགྲེལ་བ་ལས། བཀྲ་ཤིས་མ་གང་དུ་ཞུགས་པའི་ཁྱིམ་དུ་རྣ་ནག་མ་ཡང་གདོན་མི་ཟ་བར་ཡོད་དོ་ཞེས་གསུངས་པ་དང་། འདིར་བཤད་པ་གཉིས་མི་འགལ་ཏེ། དེར་ནི་མིང་དེ་དང་ལྡན་པའི་གང་ཟག་གཉིས་ལ་དགོངས་ལ་འདིར་ནི་རྣ་ནག་མ་ཞེས་པ་བཀྲ་མི་ཤིས་པའི་མིང་ཡིན་པའི་ཕྱིར་རོ་ཞེས་ཟེར་བ་མི་འཐད་དེ། བཞི་བརྒྱ་པའི་འགྲེལ་པའི་དོན། ཟག་བཅས་ཐམས་ཅད་སྡུག་བསྔལ་ཞེས་པའི་ཚུལ་གྱིས་ཟག་བཅས་ཀྱི་ཕུན་ཚོགས་གང་དུ་ཡོད་པ་དེར་སྡུག་བསྔལ་ཡོད་ཞེས་པའི་དོན་ཡིན་ལ། འདིར་ནི་འཇིག་རྟེན་ན་གྲགས་པའི་བཀྲ་ཤིས་པ་དང་། བཀྲ་མི་ཤིས་པ་གཉིས་ལྷན་ཅིག་ཏུ་མི་གནས་པའི་དོན་ཡིན་པས་རྣ་ནག་མ་བཀྲ་མི་ཤིས་པའི་མིང་གི་རྣམ་གྲངས་ཡིན་པར་འགྲེལ་པ་གཉིས་ཀ་མཐུན་པའི་ཕྱིར་རོ། །གཞན་དུ་གང་ཟག་གཉིས་ལ་འཆད་ན་གཅིག་གང་དུ་ཡོད་པར་གཅིག་ཤོས་ངེས་པར་ཡོད་པར་མི་རུང་ངོ་། །བཞི་པ་ནི། 

གཉིས་པ་ནི། 

ས་གཉིས་པ་ཟླ་བའི་འོད་ཀྱི་དཔེས་བསྟན་པའོ། །སེམས་བསྐྱེད་པ་གཉིས་པ་བཤད་ཟིན་ཏོ།། །། 

སེམས་བསྐྱེད་གསུམ་པ་ལ་ལྔ་སྟེ། ངེས་ཚིག་སྒོ་ནས་ས་ཡི་ངོ་བོ་བསྟན། ཕར་ཕྱིན་ལྷག་པའི་ཡོན་ཏན་རྒྱས་པར་བཤད། ས་དེར་ཡོན་ཏན་གཞན་ཡང་ཐོབ་པའི་ཚུལ། སྦྱིན་སོགས་གསུམ་གྱི་ཐུན་མོང་ཆོས་གསུམ་བཤད། ས་ཡི་ཡོན་ཏན་བརྗོད་དེ་མཇུག་སྡུད་བསྟན་པའོ། །དང་པོ་ནི། 

ཟངས་འདྲའི་སྣང་བ་ནི་ཉི་མ་ཤར་ཁའི་དམར་སེར་ལྟ་བུ་སྟེ་ཉམས་ཀྱི་སྣང་བའོ། ། གཉིས་པ་ལ་ལྔ་སྟེ། བཟོད་པའི་ཕར་ཕྱིན་ལྷག་པར་བསྟན། མི་བཟོད་པ་ཡི་ཉེས་དམིགས་བརྗོད། བཟོད་པའི་ཡོན་ཏན་རབ་ཏུ་བསྟན། དེས་ན་བཟོད་པ་བསྟེན་པར་གདམས། ཕ་རོལ་ཕྱིན་པའི་རྣམ་དབྱེ་བཤད་པའོ། །དང་པོ་ལ་གཉིས་ཏེ། སྙིང་རྗེའི་སྒོ་ནས་བཟོད་པ་ལྷག ལྟ་བའི་སྒོ་ནས་བཟོད་པ་ལྷག་པའོ། །དང་པོ་ནི། 

མདོ་སྡེ་རྒྱན་ལས། བརྩེར་ལྡན་གང་ཚེ་གནོད་པ་བྱེད་པ་དང་། །གཞན་ལ་ཕན་པའི་སྡུག་བསྔལ་ལ་རྟག་ཏུ། །ཕན་པའི་འདུ་ཤེས་དཀའ་བ་རྙེད་གྱུར་པ། །དེ་ཡི་གང་ལ་ཅི་ཞིག་བཟོད་པར་བྱ། །ཞེས་གསུངས་པ་དང་མཐུན་ནོ། །གཉིས་པ་ནི། 

བྱམས་པའི་སྨོན་ལམ་ལས། ས་འམ་ཡང་ན་ཆུ་འམ་མེ། །རླུང་གི་ཁམས་ལྟར་མི་གནས་ཤིང་། །བཟོད་པའམ་ཁྲོ་བ་མ་མཆིས་པ། །བཟོད་པའི་ཕ་རོལ་ཕྱིན་རྫོགས་ཤོག ། ཅེས་གསུངས་པ་དང་དོན་གཅིག་སྟེ། གནོད་བྱ་གནོད་བྱེད་མ་མཐོང་བས། །བཟོད་བྱ་བཟོད་བྱེད་མ་མཐོང་ལ། །དེས་ན་བཟོད་པ་མ་བསྒོམས་ཀྱང་བཟོད་པར་འགྱུར་བའོ། ། གཉིས་པ་ལ་གསུམ་སྟེ། རྣམ་སྨིན་ཡིད་མི་འོང་བ་འཕེན། སྔོན་བསགས་བསོད་ནམས་འཛད་པར་བྱེད། མཐོང་དང་མ་མཐོང་ཉེས་དམིགས་བརྗོད་པའོ། །དང་པོ་ནི། 

གཉིས་པ་ནི།

འདིར་བསྐལ་པ་བརྒྱར་བསགས་པའི་དགེ་བ་འཇོམས་པར་གསུངས་པ་དང་། སྤྱོད་འཇུག་ལས། བསྐལ་པ་སྟོང་དུ་བསགས་པའི་དགེ་བ་འཇོམས་པར་གསུངས་པ་ནི་འཇམ་དཔལ་རྣམ་པར་རོལ་པའི་མདོ་ལས། འཇམ་དཔལ་ཁོང་ཁྲོ་བ་ཁོང་ཁྲོ་བ་ཞེས་བྱ་བ་ནི་བསྐལ་པ་བརྒྱར་བསགས་པའི་དགེ་བ་ཉེ་བར་འཇོམས་པར་བྱེད་པ་དེའི་ཕྱིར་ཁོང་ཁྲོ་བ་ཞེས་བྱའོ་ཞེས་དང་། དཀོན་བརྩེགས་ལས། ཁོང་ཁྲོ་བ་གང་ཞེ་ན། བསྐལ་པ་སྟོང་དུ་བསགས་པའི་དགེ་བའི་རྩ་བ་བསྲེགས་པའི་ངང་ཚུལ་ཅན་ནོ། །ཞེས་གསུངས་པའི་མདོ་ཐ་དད་ཀྱི་དགོངས་པའོ། །དེའི་དགོངས་པ་ཡང་འདིར་རྟེན་དང་ཡུལ་གཉིས་ཀ་བྱང་སེམས་སུ་གསུངས་པས་བྱང་སེམས་སྟོབས་ཆེ་བས་ཆུང་བ་ལ་ཁོང་ཁྲོ་བའི་དབང་དུ་བྱས་པར་གསལ་ཏེ། རྟེན་གྱི་སྐབས་སུ་བྱང་ཆུབ་སེམས་དཔའ་བདག་ཉིད་ཆེན་པོ་དེས་ཞེས་དང་། ཡུལ་གྱི་སྐབས་སུ་བྱང་ཆུབ་ཏུ་སེམས་བསྐྱེད་པ་རྣམས་ལ་ཞེས་གསུངས་པའི་ཕྱིར་རོ། །རིགས་པ་དེ་ཉིད་ཀྱིས་སྤྱོད་འཇུག་གི་དགོངས་པ་བྱང་སེམས་སྟོབས་ཆུང་བས་ཆེ་བ་ལ་ཁོང་ཁྲོ་བའི་དབང་དུ་བྱས་པར་གྲུབ་ཅིང་། བྱང་སེམས་མ་ཡིན་པས་བྱང་སེམས་ལ་ཁོང་ཁྲོ་བསྐྱེད་ན་རྣམ་པར་སྨིན་པ་ཚད་བཟུང་དུ་མེད་པར་ཡང་གྲུབ་སྟེ། འགྲེལ་པར། བྱང་ཆུབ་སེམས་དཔའ་མ་ཡིན་པས་བྱང་ཆུབ་སེམས་དཔའ་རྣམས་ལ་ཁོང་ཁྲོ་བསྐྱེད་པ་ལ་ལྟ་ཅི་སྨོས་ཏེ། རྒྱ་མཚོ་ཆེན་པོའི་ཆུའི་ཚད་སྲང་གྲངས་ཀྱིས་ངེས་པར་མི་ནུས་པ་ལྟར། རྣམ་པར་སྨིན་པའི་མཚམས་ངེས་པར་མི་ནུས་སོ་ཞེས་གསུངས་པས་སོ། །གསུམ་པ་ནི། 

གསུམ་པ་ནི།

བཞི་པ་ནི། 

ལྔ་པ་ནི།

གསུམ་པ་ས་དེར་ཡོན་ཏན་གཞན་ཡང་ཐོབ་པའི་ཚུལ་ནི། 

འདིར་མདོ་ལས། འདོད་པའི་འཆིང་བ་དང་། གཟུགས་ཀྱི་འཆིང་བ་དང་། སྲིད་པའི་འཆིང་བ་དང་། མ་རིག་པའི་འཆིང་བ་ཐམས་ཅད་བསྲབས་པར་འགྱུར་བ་དང་། ལོག་པའི་འདོད་ཆགས་དང་། ཞེ་སྡང་དང་གཏི་མུག་འགྲིབ་པར་བྱ་བ་མ་ཡིན་པར་སྤོང་བར་འགྱུར་བར་གསུངས་ཏེ། དབུ་མའི་གཞུང་ལུགས་འདིར། སོ་སོའི་སྐྱེ་བོ་སྲིད་པར་སྐྱེ་བ་ལེན་པའི་རྒྱུར་གྱུར་པའི་ཉོན་མོངས་ཐམས་ཅད་དང་ཉན་རང་གི་སྒོམ་སྤང་དུ་བྱེད་པའི་རང་དབང་མེད་པར་འཁོར་བར་སྐྱེ་བའི་རྒྱུའི་ཆ་རྣམས་བྱང་སེམས་ཀྱི་མཐོང་ལམ་གྱིས་སྤངས་ཟིན་ཀྱང་། དེའི་གནས་ངན་ལེན་གྱི་ཆ་བྱང་སེམས་ཀྱི་སྒོམ་ལམ་གྱི་གནས་སྐབས་སུ་སྦྱོང་བར་བྱེད་པ་ལས་ས་གསུམ་པའི་གནས་ངན་ལེན་སྦྱང་བའི་ཚད་བསྟན་པའོ། །ཁ་ཅིག །ཟད་པའི་དོན་ནི་གཏན་ཟད་པ་མ་ཡིན་ཏེ། མདོ་ལས་བསྲབས་པར་གསུངས་པས་སོ། །དེ་དག་གི་དོན་ནི་བྱང་སའི་དགོངས་པ་ལྟར་ན། འཇིག་རྟེན་པའི་བསམ་གཏན་དང་། གཟུགས་མེད་ཀྱི་ཏིང་ངེ་འཛིན་གྱི་མཐུས་འདོད་པ་དང་། གཟུགས་དང་། གཟུགས་མེད་ལ་ཆགས་པ་དང་བྲལ་བ་ཡིན་ཏེ། སྔར་བཤད་པའི་མངོན་གྱུར་སྤངས་པའོ། །དེས་ན་བསྲབས་པ་ཞེས་གསུངས་པར་མངོན་ནོ། །འཆིང་བ་ཡང་མངོན་པ་ནས་བཤད་པ་ཡིན་པར་མངོན་ནོ། །ཞེས་འཆད་པ་ནི་ནོར་ཏེ། འཇིག་རྟེན་པའི་བསམ་གཏན་དང་། གཟུགས་མེད་ཀྱིས་འདོད་པ་སོགས་ལ་ཆགས་བྲལ་ས་གསུམ་པར་བྱེད་དགོས་ན་ས་དང་པོར་སྙོམས་འཇུག་དགུ་ཆར་མ་ཐོབ་པར་ཐལ་བའི་ཕྱིར་དང་། འཇིག་རྟེན་པའི་བསམ་གཏན་དང་གཟུགས་མེད་ཀྱིས་གཟུགས་མེད་ལ་ཆགས་པ་དང་བྲལ་བར་བྱེད་ཀྱང་མི་ནུས་པའི་ཕྱིར་དང་། འཆིང་བ་ཡང་མངོན་པ་ནས་བཤད་པ་ཡིན་པར་འདོད་པ་ནི་དབུ་མ་ལས་བཤད་པའི་ཉོན་མོངས་དང་། མངོན་པ་ལས་བཤད་པའི་ཉོན་མོངས་གཉིས་གང་ཟག་གཅིག་གི་རྒྱུད་ལ་སོ་སོར་ཡོད་པར་འདོད་པ་གྲུབ་མཐའི་འདོད་ཚུལ་དང་། དོན་གྱི་གནས་ཚུལ་མ་ཕྱེད་པར་གོང་དུ་བཤད་ཟིན་པའི་ཕྱིར་རོ། །བཞི་པ་སྦྱིན་སོགས་གསུམ་གྱི་ཐུན་མོང་ཆོས་གསུམ་བཤད་པ་ནི།

ཁྱིམ་པའི་རྟེན་ཅན་གྱི་བྱང་ཆུབ་སེམས་དཔའི་དབང་དུ་བྱས་པ་སྟེ། ཚུལ་ཁྲིམས་ཡང་མི་དགེ་བ་བཅུ་སྤོང་ངོ་། །ལྔ་པ་ས་ཡི་ཡོན་ཏན་བརྗོད་དེ་མཇུག་སྡུད་བསྟན་པ་ནི། 

ས་གསུམ་པ་ཉི་མའི་འོད་ཟེར་གྱི་དཔེས་བསྟན་པའོ། །སེམས་བསྐྱེད་པ་གསུམ་པ་བཤད་ཟིན་ཏོ།། །།

 སེམས་བསྐྱེད་པ་བཞི་པ་ལ་བཞི་སྟེ། བརྩོན་འགྲུས་ཉིད་ཀྱི་ཆེ་བའི་ཡོན་ཏན་བརྗོད། བརྩོན་འགྲུས་ལྷག་པས་ས་ཡི་ངོ་བོ་བསྟན། བསྒོམས་པའི་ཉམས་ཀྱི་ས་ཡི་ངེས་ཚིག་བསྟན། ས་དེའི་སྤངས་པའི་ཁྱད་པར་རྣམ་པར་བཞག་པའོ། །དང་པོ་ནི། 
 
 གཉིས་པ་ནི། 
 
 གསུམ་པ་ནི།

སྣང་བ་ཟངས་ཀྱི་འོད་བས་ལྷག་པ་ནི་ཉམས་ཀྱི་སྣང་བའོ། །བཞི་པ་ནི། 

འདིར་མདོ་ལས་འཇིག་ལྟ་སྔོན་དུ་འགྲོ་བའི་གང་ཟག་གི་བདག་འཛིན་དང་། ཆོས་ཀྱི་བདག་འཛིན་ཟད་པར་གསུངས་པའི་དོན་ནི་ངོ་བོ་ས་དང་པོ་ནས་སྤངས་ཟིན་ཀྱང་། འདིར་གནས་ངན་ལེན་ཟད་པ་སྟེ་སྔར་བཤད་པ་དང་འདྲའོ། །ཁ་ཅིག །ཟད་པའི་དོན་ཡང་ས་དེའི་སྤང་བྱར་གྱུར་པའི་བདག་འཛིན་གཉིས་ཀྱི་ས་བོན་སྤངས་པ་ཡིན་གྱི་ཐམས་ཅད་ཟད་པ་མ་ཡིན་ནོ། །མདོ་ལས་ཀྱང་འཇིག་ལྟ་ལྷན་སྐྱེས་ཡོད་པར་བསྟན་ནོ་ཞེས་སྨྲ་བ་ནི་ཆོས་ཐམས་ཅད་ཀྱི་རང་བཞིན་རྣམ་དག་གི་གནས་ལུགས་མངོན་སུམ་དུ་རྟོགས་ཀྱང་གང་ཟག་ལ་བདེན་པར་འཛིན་པའི་བདེན་འཛིན་མངོན་གྱུར་དུ་ཡོད་པའི་བྱང་སེམས་འཕགས་པ་ནི་ངོ་མཚར་ཆེ་སྟེ། གྲུབ་མཐའ་ངན་པ་འདིས་གོང་འོག་ཀུན་ཏུ་ཁྱབ་འདུག་གོ །སེམས་བསྐྱེད་པ་བཞི་པ་བཤད་ཟིན་ཏོ།། །། 

སེམས་བསྐྱེད་པ་ལྔ་པ་ལ་གསུམ་སྟེ། སའི་ངེས་ཚིག ཕར་ཕྱིན་ལྷག་པ། ཡོན་ཏན་གཞན་བསྟན་པའོ། །དང་པོ་ནི། 

གཉིས་པ་ནི། 

གསུམ་པ་ནི། 

འདིར་འགྲེལ་པར་བློ་བཟང་ཞེས་བྱ་བ་ནི་འཕགས་པ་རྣམས་སོ། །དེ་དག་གི་བདེན་པ་རྣམས་ནི་བློ་བཟང་བདེན་པ་སྟེ། འཕགས་པའི་བདེན་པ་རྣམས་ཞེས་བྱ་བའི་དོན་ཏོ། །རང་བཞིན་ནི་རང་གི་ངོ་བོའོ། །ཤེས་པ་ཞིབ་མོས་ཁོང་དུ་ཆུད་པར་བྱ་བའི་རང་བཞིན་ནི་རང་བཞིན་ཞིབ་མོ་སྟེ་ཞེས་གསུངས་པས་ཞིབ་མོ་ནི་ཡུལ་གྱི་ཁྱད་ཆོས་ཡིན་ནོ། །ཁ་ཅིག །རིགས་པ་དྲུག་ཅུ་པའི་འགྲེལ་བར་བདེན་པ་གཞན་གསུམ་ཀུན་རྫོབ་བདེན་པ་དང་། འགོག་བདེན་དོན་དམ་བདེན་པར་གསུངས་ཚུལ་དང་། འདིར་ཡང་དེ་ལ་སྡུག་བསྔལ་དང་། ཀུན་འབྱུང་དང་། ལམ་གྱི་བདེན་པ་ནི་ཀུན་རྫོབ་ཀྱི་བདེན་པའི་ཁོངས་སུ་གཏོགས་སོ། །འགོག་པའི་བདེན་པ་ནི་དོན་དམ་པའི་རང་གི་ངོ་བོ་ཞེས་གསུངས་པ་ཤེས་བྱེད་དུ་བྱས་ནས་འགོག་བདེན་ཀུན་རྫོབ་བདེན་པར་སྨྲ་བ་ནི་མཐའ་མ་ཆོད་པའོ་ཞེས་གཞན་ལ་དགག་པ་བརྗོད་པ་ནི་དོན་ལ་དེ་ལྟར་ཡིན་ཀྱང་། ཁྱེད་རང་ལ་ཁས་བླངས་འགལ་ཏེ། དེ་ཁོ་ན་ཉིད་མ་རྟོགས་པའི་སོ་སོའི་སྐྱེ་བོས་བདེན་བཞི་མི་རྟག་ལ་སོགས་བཅུ་དྲུག་མངོན་སུམ་དུ་རྟོགས་པར་ཁས་བླངས་པའི་ཕྱིར་རོ། །སེམས་བསྐྱེད་པ་ལྔ་པ་བཤད་ཟིན་ཏོ།། །། 

སེམས་བསྐྱེད་དྲུག་པ་ལ་བཞི་སྟེ། ཤེར་ཕྱིན་ལྷག་པས་འགོག་པ་ཐོབ་པར་བསྟན། ཞར་ལ་ཤེར་ཕྱིན་ཉིད་ཀྱི་ཆེ་བ་བརྗོད། ཤེར་ཕྱིན་དེ་ལ་འཇུག་ཚུལ་གཏན་ལ་དབབ། ཚུལ་དེས་ཐོབ་པའི་ཡོན་ཏན་བསྡུས་ཏེ་བསྟན་པའོ། །དང་པོ་ནི། 

ས་ལྔ་པར་བསམ་གཏན་གྱི་ཕར་ཕྱིན་ཡོངས་སུ་དག་པ་ཐོབ་པས་ས་དྲུག་པར་ཞི་གནས་ཕུལ་དུ་བྱུང་བ་ལ་གནས་ཤིང་ལྷག་མཐོང་རྟེན་འབྲེལ་ཟབ་མོའི་དེ་ཁོ་ན་ཉིད་མཐོང་བའི་བྱང་ཆུབ་སེམས་དཔའ་ནི་ཤེར་ཕྱིན་ལྷག་པར་ཐོབ་པས་སྤྲོས་པ་མཐའ་དག་བཀག་པའི་འགོག་པ་ཐོབ་པར་འགྱུར་གྱི་སྔ་རོལ་དུ་ནི་མ་ཡིན་ཏེ། ཤེས་རབ་ལྷག་པར་གྱུར་པ་མེད་པའི་ཕྱིར། ཅིའི་ཕྱིར་མངོན་དུ་གྱུར་པ་ཞེས་བྱ་ཞེ་ན། གཟུགས་བརྙན་དང་འདྲ་བའི་ཆོས་ཉིད་ཁོང་དུ་ཆུད་པའི་ཕྱིར་དང་། བྱང་ཆུབ་སེམས་དཔའི་ས་ལྔ་པར་ལམ་གྱི་བདེན་པ་ལ་དམིགས་པའི་ཕྱིར་དང་། རྫོགས་པའི་སངས་རྒྱས་ཀྱི་ཆོས་ལ་མངོན་དུ་ཕྱོགས་པའི་ཕྱིར་ཞེས་རྒྱུ་མཚན་གསུམ་གསུངས་སོ། །གཉིས་པ་ནི། 

མདོ་སྡུད་པ་ལས། དམུས་ལོང་དམིགས་བུ་མེད་པ་བྱེ་བ་ཁྲག་ཁྲིག་རྣམས། །ལམ་ཡང་མི་ཤེས་གྲོང་ཁྱེར་འཇུག་པར་ག་ལ་ནུས། །ཤེས་རབ་མེད་ན་མིག་མེད་ཕ་རོལ་ཕྱིན་ལྔ་འདིས། །དམིགས་བུ་མེད་པས་བྱང་ཆུབ་རེག་པར་ནུས་མ་ཡིན། །གང་ཚེ་ཤེས་རབ་ཀྱིས་ནི་རབ་ཏུ་ཟིན་གྱུར་པ། །དེ་ཚེ་མིག་རྙེད་གྱུར་ཅིང་འདི་ཡི་མིང་ཐོབ་བོ། །ཞེས་སོ། ། གསུམ་པ་ལ་གསུམ་སྟེ། གང་ལ་བརྟེན་ནས་བཤད་པའི་ཚུལ། གང་ལ་བཤད་པར་བྱ་བའི་ཡུལ། བཤད་བྱའི་སྟོང་ཉིད་གཏན་ལ་དབབ་པའོ། །དང་པོ་ནི།  

འདི་རྟེན་འབྱུང་བའི་དེ་ཉིད་མཐོང་བ་དེ། །ཤེས་རབ་གནས་པས་འགོག་པ་ཐོབ་པར་འགྱུར། །ཞེས་སྨྲས་ན། རྟེན་ཅིང་འབྲེལ་བར་འབྱུང་བའི་དེ་ཁོ་ན་ཉིད་ནི་གང་། ས་དྲུག་པའི་བྱང་སེམས་ཀྱིས་དེ་མཐོང་བའི་ཚུལ་ཇི་ལྟར་སྙམ་ན། དེའི་རང་གི་ངོ་བོ་ནི་མ་རིག་པའི་ལིང་ཐོག་མཐུག་པོས་བློ་གྲོས་ཀྱི་མིག་མ་ལུས་པར་གཡོགས་པ་བདག་ཅག་གི་ཡུལ་དུ་ཉེ་བར་འགྲོ་བ་མ་ཡིན་གྱི་ས་དྲུག་པ་ལ་སོགས་པ་ས་གོང་མ་ལ་གནས་པའི་བྱང་ཆུབ་སེམས་དཔའ་རྣམས་ཀྱི་ཡུལ་དུ་ནི་འགྱུར་བ་ཡིན་ཏེ།དེའི་ཕྱིར་ཁོ་བོ་ཅག་ལ་དྲི་བར་བྱ་བ་མ་ཡིན་གྱི་དྲི་མ་མེད་པའི་བློ་མངའ་བའི་བྱང་ཆུབ་སེམས་དཔའ་དང་སངས་རྒྱས་བཅོམ་ལྡན་འདས་དེ་དག་ཉིད་ལ་དྲི་བར་བྱའོ། །ཞེས་གསུངས་པ་ནི་སློབ་དཔོན་ཟླ་བ་རང་ཉིད་ས་མ་ཐོབ་པར་ལུང་རིགས་དང་བླ་མའི་མན་ངག་ལ་བརྟེན་ནས་བསྟན་བཅོས་རྩོམ་པ་ཡིན་ན་འདི་དག་སྒྲ་ཇི་བཞིན་པ་སྟེ། ལུང་རིགས་དང་། བླ་མའི་མན་ངག་ལ་མ་བརྟེན་པར་དེ་ཁོ་ན་ཉིད་རང་སྟོབས་ཀྱིས་སྟོན་པར་མི་ནུས་པའི་ཕྱིར་རོ། །ས་ཐོབ་ནས་རྩོམ་པ་ཡང་དགག་པར་མི་ནུས་པས་དེ་ལྟར་ན་མ་འོངས་པའི་འཆད་པ་པོ་དང་། རྩོམ་པ་པོ་རྣམས་ཀྱི་ང་རྒྱལ་བཅག་པའི་ཆེད་དུ་ཁེངས་བསྐྱུང་བ་སྟེ། སློབ་དཔོན་ཞི་བ་ལྷས། སྔོན་ཆད་མ་བྱུང་བ་ཡང་འདིར་བརྗོད་མེད། །སྡེབ་སྦྱོར་མཁས་པའང་བདག་ལ་ཡོད་མིན་ཏེ། །ཞེས་པ་ལྟར་རོ། །གལ་ཏེ་འཕགས་པ་ཤེས་རབ་ཀྱི་ཕ་རོལ་ཏུ་ཕྱིན་པ་དང་། འཕགས་པ་ས་བཅུ་པ་ལ་སོགས་པ་མདོ་སྡེ་གང་དག་འདོན་པ་དེ་དག་ལས་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་བྱང་ཆུབ་སེམས་དཔས་ཇི་ལྟར་རྟེན་ཅིང་འབྲེལ་བར་འབྱུང་བའི་དེ་ཉིད་མཐོང་བ་ཞེས་བྱ་བ་གསུངས་པ་མ་ཡིན་ནམ། དེའི་ཕྱིར་ལུང་གི་རྗེས་སུ་འབྲང་ནས་བཤད་པར་རིགས་སོ་ཞེ་ན། འདི་ཡང་ཡོད་པ་མ་ཡིན་ཏེ། ལུང་གི་དགོངས་པ་ངེས་པར་དཀའ་བའི་ཕྱིར་བདག་ཅག་འདྲ་བས་ལུང་ལས་ཀྱང་དེ་ཁོ་ན་ཉིད་བསྟན་པར་མི་ནུས་སོ། །རང་ཉིད་ཀྱི་དབང་དུ་བྱས་ནས་དེ་སྐད་དུ་བརྗོད་ཀྱི་བསྟན་བཅོས་ཚད་མར་གྱུར་པའི་སྐྱེས་བུས་བྱས་ཞིང་ལུང་ཕྱིན་ཅི་མ་ལོག་པར་འཆད་པ་མཐོང་བ་ལས་ལུང་གི་དགོངས་པ་ངེས་པ་ནི་ཤེས་རབ་ཀྱི་ཕ་རོལ་ཏུ་ཕྱིན་པ་ལ་སྤྱོད་པའི་བྱང་ཆུབ་སེམས་དཔས་ཆོས་རྣམས་ཀྱི་བདག་ཉིད་ཇི་ལྟ་བ་ཉིད་ཇི་ལྟར་མཐོང་བ་དེ་ལྟར་འཕགས་པ་ཀླུ་སྒྲུབ་ཀྱིས་ལུང་ཕྱིན་ཅི་མ་ལོག་པར་མཁྱེན་ནས་དབུ་མའི་བསྟན་བཅོས་ལས་རིགས་པ་དང་ལུང་དག་གིས་ཆོས་རྣམས་ཀྱི་བདག་ཉིད་ཇི་ལྟ་བ་ཉིད་རང་བཞིན་མེད་པའི་མཚན་ཉིད་ཅན་ཆེས་གསལ་བར་བསྟན་ཏོ། །དེའི་ཕྱིར་ཇི་ལྟར་འཕགས་པ་ཀླུ་སྒྲུབ་ཀྱི་ཞལ་སྔ་ནས་རིགས་པ་དང་ལུང་དག་གིས་ཆོས་རྣམས་ཀྱི་དེ་ཉིད་བསྟན་པ་དེ་ཁོ་ན་ལྟར། བདག་གིས་དེས་ཉེ་བར་བསྟན་པའི་ལུགས་ཇི་ལྟར་གནས་པ་བཞིན་དུ་བརྗོད་པར་བྱའོ། །ཅི་སྟེ་རེ་ཞིག་འཕགས་པ་ཀླུ་སྒྲུབ་དེ་ཉིད་ལ་ལུང་ཕྱིན་ཅི་མ་ལོག་པར་ངེས་པ་ཇི་ལྟར་ཡོད་ཅེ་ན། ལུང་ལས་ཏེ། དེ་སྐད་དུ་འཕགས་པ་ལང་ཀར་གཤེགས་པ་ལས། ལྷོ་ཕྱོགས་བྷེ་དའི་ཡུལ་དུ་ནི། །དགེ་སློང་དཔལ་ལྡན་ཆེར་གྲགས་པ། །དེ་མིང་ཀླུ་ཞེས་བོད་པ་སྟེ། །ཡོད་དང་མེད་པའི་ཕྱོགས་འཛིན་པ། །ང་ཡི་ཐེག་པ་འཇིག་རྟེན་ན། །བླ་མེད་ཐེག་ཆེན་རབ་བསྟན་ནས། །རབ་ཏུ་དགའ་བའི་ས་བསྒྲུབས་ཏེ། །བདེ་བ་ཅན་དུ་དེ་འགྲོའོ། །ཞེས་གསུངས་པ་དང་། ཡང་འཕགས་པ་སྤྲིན་ཆེན་པོ་སྟོང་ཕྲག་བཅུ་གཉིས་པ་ལས་ཀྱང་། ཀུན་དགའ་བོ་ལི་ཙ་བྱི་གཞོན་ནུ་སེམས་ཅན་ཐམས་ཅད་ཀྱིས་མཐོང་ན་དགའ་བ་ཞེས་བྱ་བ་འདི་ནི་ང་མྱ་ངན་ལས་འདས་ནས་ལོ་བཞི་བརྒྱ་ལོན་པ་ན་ཀླུ་ཞེས་བྱ་བའི་དགེ་སློང་དུ་གྱུར་ནས་ངའི་བསྟན་པ་རྒྱས་པར་རབ་ཏུ་བསྟན་ཏེ། མཐར་གྱི་རབ་ཏུ་དྭང་བའི་འོད་ཅེས་བྱ་བའི་འཇིག་རྟེན་གྱི་ཁམས་སུ་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཡེ་ཤེས་འབྱུང་གནས་འོད་ཅེས་བྱ་བར་འགྱུར་རོ་ཞེས་གསུངས་སོ། །དེའི་ཕྱིར་འདིས་ལུང་ཕྱིན་ཅི་མ་ལོག་པར་ངེས་པར་གྲུབ་བོ།།ཞེས་འགྲེལ་པར་གསུངས་པ་འདིས་སོ་སོ་སྐྱེ་བོས་ལུང་རིགས་དང་བླ་མའི་མན་ངག་ལ་མ་བརྟེན་པར་བཀའི་དགོངས་པ་རང་དབང་དུ་འགྲེལ་བའི་བསྟན་བཅོས་རྩོམ་མི་ནུས་ཤིང་བཀའི་དགོངས་པ་རང་དབང་དུ་འགྲེལ་བའི་བསྟན་བཅོས་རྩོམ་པ་ལ་ས་ཐོབ་དགོས་པར་བསྟན་ཏེ། སློབ་དཔོན་སེངྒེ་བཟང་པོས། ཤེས་རབ་མི་གསལ་བསྟན་བཅོས་ཀུན། །ཕྱི་རོལ་གྱུར་དག་ག་ན་ཞིག །འཕགས་བློའི་སྤྱོད་ཡུལ་བདག་ཉིད་ཆེ། །བསྟན་བཅོས་དོན་ནི་གང་ན་ཡིན། །ཞེས་གསུངས་པ་ལྟར་རོ། ། གཉིས་པ་ལ་གསུམ་སྟེ། སྣོད་ལ་བསྟན་པར་བྱ་བ། དེ་ལ་བསྟན་པའི་ཕན་ཡོན། དེས་ན་མཉན་པར་གདམས་པའོ། །དང་པོ་ནི། 

སྤྱིར་སྟོང་པ་ཉིད་ཀྱི་ལྟ་བ་སྟོན་པའི་ཡུལ་ལ་གསུམ་སྟེ། ཕྱི་ནང་གི་དངོས་པོར་སྨྲ་བའི་གྲུབ་མཐའ་ཁས་ལེན་པ་ལ། ཐལ་འགྱུར་གྱི་རིགས་པས་ལོག་རྟོག་བཅོམ་པའི་སྒོ་ནས་བསྟན་པར་བྱ་བ་དང་། ལས་དང་པོ་པ་བློ་རིམ་གྱིས་སྦྱངས་ནས་བསྟན་པར་བྱ་བ་དང་། ཐེག་ཆེན་གྱི་རིགས་སད་པ་ལ་དང་པོ་ཉིད་ནས་བསྟན་པར་བྱ་བ་རྣམས་སོ། །དང་པོ་ནི། སློབ་དཔོན་འདིས་གྲངས་ཅན་པས་མྱུ་གུ་ཡོད་པ་བདག་ལས་སྐྱེ་བར་ཁས་བླངས་པ་ལ་སྐྱེ་བ་དོན་མེད་དུ་ཐལ་བ་སོགས་ཀྱི་གནོད་བྱེད་བརྗོད་པས་བདག་ལས་སྐྱེ་བའི་ལོག་རྟོག་བཟློག མྱུ་གུ་རང་བཞིན་གྱིས་སྐྱེ་བའི་སྒྲུབ་བྱེད་ཀྱང་བདག་སྐྱེ་ལས་གཞན་མ་མཐོང་བས་རང་བཞིན་སྐྱེ་མེད་ཀྱི་དོན་རྟོགས་པར་གསུངས་པ་ལྟ་བུ་སྟེ་ཆོས་དང་གང་ཟག་བདེན་པར་གྲུབ་པའི་སྒྲུབ་བྱེད་འགོད་པའི་དངོས་སྨྲ་བ་ཐམས་ཅད་ལའང་དེ་བཞིན་ནོ། །གཉིས་པ་ནི། བློ་སྦྱངས་མ་བྱས་སེམས་ཅན་ལ། །སྟོང་པ་ཉིད་ནི་སྟོན་པ་དང་། །ཞེས་བྱང་ཆུབ་སེམས་དཔའི་རྩ་ལྟུང་དུ་གསུངས་པས། གྲུབ་མཐའ་ལ་མ་ཞུགས་པའི་ལས་དང་པོ་པ་དལ་འབྱོར་རྙེད་དཀའ་སོགས་ཀྱིས་བློ་རིམ་གྱིས་སྦྱངས་ནས་ཕྱིས་སྟོང་ཉིད་སྟོན་དགོས་པར་གྲུབ་བོ། །གསུམ་པ་ནི་མདོ་སྡེ་ས་བཅུ་པ་ལས། དུ་བ་ལས་ནི་མེར་ཤེས་དང་། །ཆུ་སྐྱར་ལས་ནི་ཆུར་ཤེས་ལྟར། །བྱང་ཆུབ་སེམས་དཔའ་བློ་ལྡན་གྱི། །རིགས་ནི་མཚན་མ་དག་ལས་ཤེས། །ཞེས་པའི་དོན་རིན་ཆེན་ཕྲེང་བར། ཟབ་མོ་འཁུ་འཕྲིག་ཅན་འཇིགས་པ། །བྱང་ཆུབ་སྒྲུབ་པ་ཁ་ཅིག་ལའོ། །ཞེས་དང་། འཁུ་འཕྲིག་གི་དོན། གཞུང་འདིར་བཤད་པའི་ལུས་ངག་གི་མཚན་མ་སྟེ། དེ་དང་ལྡན་པ་རྣམས་སོ། །འདི་ནི་རྒྱུད་བླ་དང་མདོ་སྡེ་རྒྱན་དུ། བྱང་སེམས་འཕགས་པའི་རྒྱུར་ཐེག་ཆེན་གྱི་ཆོས་ལ་མོས་པ་སོགས་བཞི་གསུངས་པའི་ཆོས་མོས་དང་། མོས་པའི་ལེའུ་ནས་གསུངས་པའི་མོས་པ་རྣམས་དང་དོན་གཅིག་གོ །བསྟན་པའི་ཚུལ་ཡང་གཞུང་ནས་བཤད་པའི་རིགས་པ་རྣམས་ཀྱིས་བསྟན་དགོས་ཏེ། རིགས་པས་མ་བསྟན་པར་དམ་བཅའི་ཚིག་ཙམ་གྱིས་བསྟན་ན་དོན་མི་ངེས་པས་དབང་རྣོན་ངེས་པ་མི་སྐྱེ་ཞིང་དབང་རྟུལ་ལ་ནི་སྟོང་ཉིད་སྤངས་ནས་ངན་འགྲོར་འགྲོ་བའམ་སྟོང་ཉིད་ཀྱི་དོན་མེད་པ་ཉིད་དུ་བཟུང་ནས་དངོས་པོ་ཐམས་ཅད་ལ་སྐུར་པ་འདེབས་པའི་ལོག་རྟོགས་འཕེལ་བར་བྱེད་པའི་ཕྱིར་ཏེ། དབུ་མ་རྩ་བར། སྟོང་པ་ཉིད་ལ་ལྟ་ཉེས་ན། །ཤེས་རབ་ཆུང་རྣམས་ཕུང་བར་འགྱུར། །ཇི་ལྟར་སྦྲུལ་ལ་བཟུང་ཉེས་དང་། །རིག་སྔགས་ལོག་པར་བསྒྲུབས་པ་བཞིན། །ཞེས་དང་། རིན་ཆེན་ཕྲེང་བར། ཆོས་འདི་ལོག་པར་ཤེས་གྱུར་ན། །མི་མཁས་རྣམས་ནི་ཆུད་ཀྱང་འཛའ། །འདི་ལྟར་མེད་པར་ལྟ་བ་ཡི། །མི་གཙང་དེར་ནི་བྱིང་བར་འགྱུར། །ཞེས་གསུངས་པ་ལྟར་རོ། །གཞུང་ནས་བཤད་པའི་རིགས་པ་རྣམས་དངོས་སྨྲ་བ་འགོག་པའི་རིགས་པ་མ་ཡིན་ནམ་སྙམ་ན་ཡིན་མོད། ཡུལ་དང་པོ་ལ་ནི་རང་རང་གི་གྲུབ་མཐས་བཏགས་པའི་ལོག་རྟོག་བཟློག་པའི་སྒོ་ནས་བསྟན་ལ། ཕྱི་མ་གཉིས་ལ་ནི་དངོས་པོ་རང་བཞིན་གྱིས་ཡོད་ན་ཡོད་ཚུལ་འདི་དག་ལས་མ་འདས་སོ་ཞེས་པའི་མཐའ་གཅོད་པའི་སྒོ་ནས་སྟོན་པ་སྟེ། གཞན་དུ་ན་གཞུང་འདིར་ཡུལ་ཕྱི་མ་ཁོ་ན་ལ་དེ་ཁོ་ན་ཉིད་བསྟན་པར་གསུངས་ཤིང་། བསྟན་བྱའི་དེ་ཁོ་ན་ཉིད་དེ་མཐའ་བཞིའི་སྐྱེ་བ་བཀག་པའི་སྒོ་ནས་བསྟན་པ་དེ་ཇི་ལྟར་འཆད། གཞུང་ལུགས་ཆེན་པོའི་གོང་འོག་བསྒྲིགས་ནས་སྐབས་འདིར་སྐབས་སུ་བབ་པ་འདི་ཉིད་ཡིན་ཞེས་པའི་སྒོ་ནས་བཤད་པར་བྱ་ཡི་གཅིག་མཐོང་བ་རྒྱུ་མཚན་དུ་བྱས་ནས་གཞན་རྣམས་དོར་བར་མི་བྱའོ། །གཉིས་པ་ནི། 

ཡུལ་གསུམ་ཆར་ལ་ཡང་སྟོང་ཉིད་ཀྱི་ལྟ་བ་ངེས་པའི་རྗེས་སུ་ཡོན་ཏན་འདི་དག་འབྱུང་བར་འདྲ་སྟེ། ཟབ་ཅིང་རྒྱ་ཆེའི་ཚུལ་ལ་མཁས་དགོས་པའི་ཕྱིར་རོ། །གསུམ་པ་ནི། 

གསུམ་པ་བཤད་བྱའི་སྟོང་ཉིད་གཏན་ལ་དབབ་པ་ལ་གཉིས་ཏེ། ཐུན་མོང་ཐེག་པས་རྟོགས་བྱའི་སྟོང་ཉིད་བཤད། ཐེག་པ་ཆེན་པོས་རྟོགས་བྱའི་སྟོང་ཉིད་བཤད་པའོ། །དང་པོ་ལ་གཉིས་ཏེ། རྟེན་འབྲེལ་ཆོས་ཀྱི་བདག་མེད་སྒོ་ནས་བཤད། རྟེན་འབྲེལ་གང་ཟག་བདག་མེད་སྒོ་ནས་བཤད་པའོ། །དང་པོ་ལ་གསུམ་སྟེ། དེ་ཁོ་ན་ཉིད་ལུང་ལས་ངེས་པའི་ཚུལ། བསྟན་བཅོས་སུ་གཏན་ལ་དབབ་པའི་ཚུལ། དེ་ཉིད་གཞུང་འདིར་རིགས་པས་བསྒྲུབ་པའི་ཚུལ་ལོ། །དང་པོ་ནི། འཕགས་པ་ས་བཅུ་པ་ལས། ཀྱཻ་རྒྱལ་བའི་སྲས་དག་བྱང་ཆུབ་སེམས་དཔའི་ས་ལྔ་པ་ལ་ལམ་ཤིན་ཏུ་ཡོངས་སུ་རྫོགས་པ་དེ་བྱང་ཆུབ་སེམས་དཔའི་ས་དྲུག་པ་ལ་འཇུག་སྟེ། དེ་ཆོས་མཉམ་པ་ཉིད་བཅུས་འཇུག་གོ །བཅུ་གང་ཞེ་ན་འདི་ལྟ་སྟེ། ཆོས་ཐམས་ཅད་མཚན་མ་མེད་པར་མཉམ་པ་ཉིད་དང་། ཆོས་ཐམས་ཅད་མཚན་ཉིད་མེད་པར་མཉམ་པ་ཉིད་དང་། དེ་བཞིན་དུ་སྐྱེ་བ་མེད་པ་དང་། མ་སྐྱེས་པ་དང་། དབེན་པ་དང་། གདོད་མ་ནས་རྣམ་པར་དག་པ་དང་། སྤྲོས་པ་མེད་པ་དང་། བླང་བ་མེད་པ་དང་། དོར་བ་མེད་པར་མཉམ་པ་ཉིད་དང་། ཆོས་ཐམས་ཅད་སྒྱུ་མ་དང་། རྨི་ལམ་དང་། མིག་ཡོར་དང་། བྲག་ཆ་དང་། ཆུ་ཟླ་དང་། གཟུགས་བརྙན་དང་། སྤྲུལ་པ་ལྟ་བུར་མཉམ་པ་ཉིད་དང་། ཆོས་ཐམས་ཅད་དངོས་པོ་དང་དངོས་པོ་མེད་པ་གཉིས་སུ་མེད་པར་མཉམ་པ་ཉིད་དོ། །དེ་ཆོས་ཐམས་ཅད་ཀྱི་རང་བཞིན་དེ་ལྟར་རབ་ཏུ་རྟོགས་པ་ན། རྣོ་ཞིང་རྗེས་སུ་མཐུན་པའི་བཟོད་པས་བྱང་ཆུབ་སེམས་དཔའི་ས་དྲུག་པ་མངོན་དུ་གྱུར་པ་རྗེས་སུ་ཐོབ་སྟེ། ཞེས་གསུངས་པ་ལྟ་བུ་སྟེ། དང་པོ་བརྒྱད་དོན་དམ་པར་མཉམ་པ་ཉིད་དང་། དགུ་པ་སྒྱུ་མ་སོགས་དཔེ་བདུན་གྱིས་བསྟན་པ་ནི་ཀུན་རྫོབ་ཏུ་མཉམ་པ་ཉིད་དང་། ཐ་མ་ནི་བདེན་པ་གཉིས་ཆར་དུ་མཉམ་པ་ཉིད་དོ། །རྣོ་བ་ནི་མཉམ་པ་ཉིད་བཅུ་པོ་ལ་ཐུགས་ཤིན་ཏུ་གསལ་བ་དང་། རྗེས་སུ་མཐུན་པའི་བཟོད་པ་ནི་དེ་དག་ལ་མི་སྐྲག་པ་སྟེ། དེའི་སྒོ་ནས་ས་དྲུག་པ་འཐོབ་ཅེས་པའོ། །གཉིས་པ་ནི་དེའི་ཕྱིར་འདིར་ཆོས་སྐྱེ་བ་མེད་པ་མཉམ་པ་ཉིད་ཁོ་ན་རིགས་པས་བསྟན་པ་ཉིད་ཀྱིས་ཆོས་མཉམ་པ་ཉིད་གཞན་བསྟན་པར་སླ་བར་དགོངས་ཏེ། སློབ་དཔོན་གྱིས་དབུ་མའི་བསྟན་བཅོས་ཀྱི་དང་པོར། བདག་ལས་མ་ཡིན་གཞན་ལས་མིན། །གཉིས་ལས་མ་ཡིན་རྒྱུ་མེད་མིན། །དངོས་པོ་གང་དག་གང་ན་ཡང་། །སྐྱེ་བ་ནམ་ཡང་ཡོད་མ་ཡིན། །ཞེས་ཉེ་བར་བཀོད་པ་ཡིན་ནོ། །འདིར་འོག་གི་ཡོད་པ་མ་ཡིན་ཞེས་པ་བདག་ལས་ཞེས་སོགས་བཞི་དང་འབྲེལ་བས་དམ་བཅའ་སྟོན་ཏེ། ཕྱི་ནང་གི་དངོས་པོ་གང་དག་ཡུལ་དུས་གྲུབ་མཐའ་གང་ནའང་བདག་ལས་སྐྱེ་བ་ནམ་ཡང་སྲིད་པ་མ་ཡིན་ནོ་ཞེས་སོགས་བཞི་སྦྱར་བར་བྱའོ། །གྲུབ་མཐའ་གང་ནའང་ཞེས་པའི་དོན་ནི་དབང་གིས་ཞེས་པའི་དོན་ཡིན་གྱི་ལུགས་ལ་ཞེས་པའི་དོན་མ་ཡིན་ནོ། །དམ་བཅའ་བཞི་པོ་འདི་ཉིད་སྒྲུབ་པའི་རིགས་པ་ལ། སློབ་དཔོན་སངས་རྒྱས་བསྐྱངས་དང་། ལེགས་ལྡན་འབྱེད་གཉིས་ཀྱི་ཕྱེ་བའི་ཐལ་འགྱུར་དང་རང་རྒྱུད་ཀྱི་སྲོལ་ཆེན་པོ་གཉིས་སྣང་སྟེ། འདི་ལ་ཐལ་རང་གི་ཁྱད་པར་ངོས་བཟུང་། རང་རྒྱུད་ཀྱི་ལུགས་དགག ཐལ་འགྱུར་གྱི་ལུགས་བྱེ་བྲག་ཏུ་བཤད་པའོ། །དང་པོ་ལ། ཁ་ཅིག །ཀུན་གཞི་ཁས་ལེན་མི་ལེན་དང་། ཉོན་ཡིད་ཁས་ལེན་མི་ལེན་དང་། རང་རིག་དང་ཕྱི་དོན་ཁས་ལེན་མི་ལེན་སོགས་ཀྱི་ཁྱད་པར་ནི་འོག་ཏུ་འགོག་པར་འགྱུར་ལ། དོན་དམ་གྱི་དགག་བྱའི་ཁྱད་པར་ལ་རང་རྒྱུད་པའི་སྐབས་སུ་བློ་ལ་སྣང་བའི་དབང་གིས་བཞག་པ་མ་ཡིན་པར་ཆོས་དེ་རྣམས་ཀྱི་སྡོད་ལུགས་གཅིག་ཡོད་པར་འཛིན་པ་ནི་ཐོག་མ་མེད་པ་ནས་ཞུགས་པའི་ལྷན་སྐྱེས་ཀྱི་བདེན་འཛིན་ནོ། །རང་རྒྱུད་པས་འདིར་བཞག་པ་ནི་ཐལ་འགྱུར་བའི་དགག་བྱ་འཛིན་པའི་བློ་ལ་ལྟོས་ན་ཤིན་ཏུ་རགས་པས་ཕྲ་བའི་བདེན་འཛིན་ལྷན་སྐྱེས་ནི་མ་ཡིན་ནོ། །ནམ་ཞིག་བདེན་འཛིན་དེས་གཟུང་བའི་བདེན་གྲུབ་རིགས་པས་ཁེགས་པ་ན་སྒྱུ་མ་མཁན་བཞིན་དུ་ཕྱི་ནང་གི་ཆོས་རྣམས་ལ་ནང་གི་བློའི་དབང་གིས་མ་བཞག་པའི་སྡོད་ལུགས་ཡོད་པར་མི་འཛིན་པར་བློའི་དབང་གིས་བཞག་པའི་ཡོད་པ་ཙམ་དུ་ཤེས་པར་འགྱུར་རོ་ཞེས་དང་། རང་རྒྱུད་པས་དེ་རིགས་པས་འགོག་ཚུལ་གྱི་སྐབས་སུ་དངོས་པོ་ལ་གཟུགས་ཅན་ཡིན་མིན་གཉིས་སུ་ཁ་ཚོན་ཆོད་ཅིང་གཟུགས་ཅན་ལ་ཤར་ལ་སོགས་པའི་ཕྱོགས་ཀྱི་ཆ་མེད་དང་། ཤེས་པ་ལ་དུས་སྔ་ཕྱིའི་ཆ་མེད་དགག་པ་གཞན་ནས་བཤད་པ་ལྟར་བྱ་ལ། དངོས་པོ་ལ་ཆ་བཅས་ཀྱིས་ཁྱབ་པར་བསྒྲུབ། དེ་ནས་ཆ་དང་ཆ་ཅན་གཉིས་ཀ་ངོ་བོ་ཐ་དད་ན་འབྲེལ་མེད་དུ་འགྱུར་བས་དགག་ལ་ངོ་བོ་གཅིག་ཏུ་བསྟན། དེའི་ཚེ་དེ་ལ་ཡིད་ཅི་ལྟར་གཏད་པ་ན་ཡིན་ཚུལ་ངོ་བོ་གཅིག་ཡིན་ཀྱང་སྣང་ཚུལ་ལ་ངོ་བོ་ཐ་དད་དུ་སྣང་བ་སྙོན་དུ་མེད་པས་སྒྱུ་མ་བཞིན་དུ་དེར་སྣང་བ་དང་། དེས་སྟོང་པ་གཉིས་ཚོགས་པར་གཏན་ལ་དབབ། དེ་ནས་དེ་འདྲ་དེ་བློ་ལ་སྣང་བའི་དབང་གིས་བཞག་པའི་བརྫུན་པའི་སྡོད་ལུགས་ལ་འགལ་བ་མེད་ཀྱང་གཞི་དེ་བློ་ལ་སྣང་བའི་དབང་གིས་བཞག་པ་མིན་པའི་སྡོད་ལུགས་ཡིན་ན་གཏན་མི་རིགས་ཏེ་ཞེས་དང་། དེ་ལྟར་ན་བློ་ལ་སྣང་བའི་དབང་གིས་བཞག་པ་མིན་པའི་སྡོད་ལུགས་མེད་ཀྱང་། དེའི་དབང་གིས་བཞག་པའི་སྡོད་ལུགས་མིང་དུ་བཏགས་པ་ཙམ་མིན་པ་གཅིག་ཡོད་པ་ལུགས་འདི་ལ་མི་འགལ་བས་དབུ་མ་པ་གཉིས་ཀྱི་དགག་བྱ་ལ་བློའི་ངོར་མི་འདྲ་བ་ཆེན་པོ་འོང་ངོ་། །ཞེས་དང་། ཐལ་འགྱུར་བའི་དགག་བྱ་ངོས་འཛིན་པའི་སྐབས་སུ་ཆོས་རྣམས་རྟོག་པའི་དབང་གིས་འཇོག་ཚུལ་དང་དེ་ལས་བཟློག་སྟེ་འཛིན་པའི་བདེན་འཛིན་གཉིས་ལས། དང་པོ་ནི། ཉེ་བ་འཁོར་གྱིས་ཞུས་པའི་མདོ་དང་། བཞི་བརྒྱ་པ་དང་། རིན་ཆེན་ཕྲེང་བའི་ལུང་རྣམས་དྲངས་ནས་ཐ་སྙད་དུ་མིང་གི་ཐ་སྙད་ཀྱི་དབང་གིས་བཞག་པ་ཙམ་མ་གཏོགས་པ་ཅི་ཡང་མེད་པར་གསུངས་པ་ལྟར་མིང་དུ་བཏགས་པ་ཙམ་དུ་གནས་སོ། །དེ་རྣམས་ལེགས་པར་ཤེས་ན་ཆོས་ཐམས་ཅད་བརྟེན་ནས་གཞག་དགོས་པ་དང་། བརྟེན་ནས་བཏགས་པ་དང་། བརྟེན་ནས་སྐྱེས་པ་ཉིད་ཀྱིས་རང་གི་ངོ་བོས་གྲུབ་པ་མེད་པ་དང་། ཐ་སྙད་གཞན་གྱི་དབང་གིས་བཞག་པ་མིན་པའི་རང་དབང་བའི་ངོ་བོ་མེད་པ་དང་། ཆོས་གང་ཡོད་པར་འཇོག་ནའང་བཏགས་དོན་མ་བཙལ་བར་འཇོག་པ་རྣམས་ལེགས་པར་ཤེས་པར་འགྱུར་རོ། །གཉིས་པ་ནི། སྔར་བཤད་པའི་མིང་གི་ཐ་སྙད་ཀྱི་དབང་ཙམ་གྱིས་བཞག་པ་མིན་པའི་ཡོད་པར་འཛིན་པ་ནི་བདེན་པར་དང་དོན་དམ་པར་དང་། ཡང་དག་ཏུ་གྲུབ་པ་དང་། རང་གི་ངོ་བོས་དང་། རང་གི་མཚན་ཉིད་ཀྱིས་དང་། རང་བཞིན་གྱིས་ཡོད་པར་འཛིན་པ་ལྷན་སྐྱེས་ཡིན་ལ། དེས་གཟུང་བའི་ཞེན་ཡུལ་ནི་བཏགས་པ་མཐའ་གཟུང་གི་བདེན་ཚད་དོ། །རང་རྒྱུད་པ་རྣམས་བདེན་པ་སོགས་གསུམ་དུ་གྲུབ་པ་ཤེས་བྱ་ལ་མི་སྲིད་པར་བཞེད་ཀྱང་རང་གི་ངོ་བོས་གྲུབ་པ་སོགས་གསུམ་ནི་ཐ་སྙད་དུ་ཡོད་པར་བཞེད་དེ་ཞེས་དང་། ཡིད་ཡུལ་ལ་འཇུག་པ་ན་བདེན་པར་འཛིན་པ་གཅིག་དང་། བདེན་མེད་དུ་འཛིན་པ་གཅིག་དང་། དེ་གཉིས་གང་གིས་ཀྱང་ཁྱད་པར་དུ་མ་བྱས་པར་འཛིན་པ་གཅིག་དང་གསུམ་ཡོད་པས་བདེན་མེད་དུ་མ་བཟུང་ཡང་བདེན་པར་འཛིན་མི་དགོས་པ་བཞིན་དུ་བདག་གཉིས་ལ་མ་ཞུགས་ཀྱང་བདག་མེད་གཉིས་ལ་ཞུགས་མི་དགོས་ཏེ། བློ་ཕུང་པོ་གསུམ་པ་ལ་གནས་པ་མཐའ་ཡས་པ་གཅིག་ཡོད་པའི་ཕྱིར་རོ། །དེ་ལྟར་བདེན་འཛིན་ལེགས་པར་ངོས་ཟིན་ན་བདག་འཛིན་གཉིས་མིན་པའི་རྟོག་པ་དུ་མ་ཞིག་ཡོད་པ་ཤེས་པར་འགྱུར་བས་རྟོག་པས་གང་གཟུང་གི་ཡུལ་ཐམས་ཅད་དེ་ཁོ་ན་ཉིད་ལ་དཔྱོད་པའི་རིགས་པས་འགོག་པར་འདོད་པའི་ལོག་རྟོག་ཐམས་ཅད་ལྡོག་པར་འགྱུར་རོ་ཞེས་བྱ་བ་བྲིས་སོ། །དེ་ལ་རང་རྒྱུད་པས་བློ་ལ་སྣང་བའི་དབང་གིས་བཞག་པ་མ་ཡིན་པར་ཆོས་དེ་རྣམས་ཀྱི་སྡོད་ལུགས་ཡོད་པ་རིགས་པའི་དགག་བྱར་གྱུར་པའི་བདེན་ཚད་དུ་ཁས་ལེན་ཞེས་པ་ཁྱོད་ལ་འགལ་ཏེ། ལེགས་ལྡན་འབྱེད་ཀྱིས་ཕྱི་དོན་རང་གི་ངོ་བོས་སྒྲུབ་པ་སོགས་གསུམ་དུ་ཁས་ལེན་ན། ཕྱི་དོན་བློ་ལ་སྣང་བའི་དབང་གིས་བཞག་པ་མ་ཡིན་པའི་སྡོད་ལུགས་སུ་ཁས་མི་ལེན་པ་འགལ་བའི་ཕྱིར་རོ། །དེ་ཉིད་རིགས་པས་དགག་པའི་སྐབས་སུ་དོན་ཤེས་ཆ་མེད་བཀག་ནས་ཆ་བཅས་སུ་བསྒྲུབ། ཆ་བཅས་ལ་ཆ་དང་ཆ་ཅན་ངོ་བོ་ཐ་དད་པ་བཀག་ནས་ངོ་བོ་གཅིག་ཏུ་བསྒྲུབ་ཅེས་པ་ཡང་མ་བརྟགས་བཞིན་དུ་རང་དགར་སྨྲ་བའམ། ཡང་ན་རང་རྒྱུད་པའི་སྐྱེས་ཆེན་རྣམས་ལ་སྐུར་པ་འདེབས་པ་སྟེ། རང་རྒྱུད་པའི་གཞུང་རྣམས་ལས་གཅིག་དུ་བྲལ་གྱི་ཕྱོགས་ཆོས་སྒྲུབ་པའི་ཚེ་ཆ་དུ་མ་དང་བཅས་པར་སྣང་བའི་རྟགས་ཀྱིས་གཅིག་ཏུ་བདེན་པ་བཀག ཁྱབ་བྱེད་གཅིག་ཁེགས་པས་ཁྱབ་བྱ་དུ་མ་ཁེགས་པ་ཙམ་ཞིག་གསུངས་ཀྱི། བདེན་མེད་བསྒྲུབ་པའི་རིགས་པས་མཐར་ཐུག་ཆ་དང་ཆ་ཅན་ངོ་བོ་གཅིག་ཏུ་བསྒྲུབ་པ་རང་རྒྱུད་པའི་གཞུང་གང་དུའང་མི་སྣང་བའི་ཕྱིར་རོ། །གཞན་ཡང་དེའི་ལུགས་ལ་ཆ་དང་ཆ་ཅན་ངོ་བོ་གཅིག་པ་དེ་བློ་ལ་སྣང་བའི་དབང་གིས་བཞག་པ་མ་ཡིན་པའི་སྡོད་ལུགས་ཡིན་པར་ཐལ། དོན་ལ་ཆ་དང་ཆ་ཅན་ངོ་བོ་གཅིག་པ་ཡིན་པ་གང་ཞིག བློ་ལ་ནི་ཡིད་ཇི་ལྟར་གཏད་ཀྱང་དེ་གཉིས་ངོ་བོ་ཐ་དད་ཡིན་པའི་ཕྱིར། གང་ལ་ལན་འདེབས། གཞན་ཡང་བློ་ལ་ཡིད་ཅི་ལྟར་གཏད་ཀྱང་བདག་དང་ཕུང་པོ་ངོ་བོ་ཐ་དད་དུ་སྣང་བར་ཐལ། དེ་ལ་ཤིང་རྟ་དང་ཤིང་རྟའི་ཆ་ཤས་ངོ་བོ་ཐ་དད་དུ་སྣང་བའི་ཕྱིར། འདོད་ན། ཕྱི་རོལ་པས་བདག་ཕུང་ངོ་བོ་ཐ་དད་དུ་ལྟ་བ་ལྔ་པོ་ཕུང་པོ་ལ་མ་ལྟོས་པར་བདག་ཡོད་པར་ལྟ་བ་ཡིན་པས་འཇིག་ལྟའི་གྲངས་སུ་མི་བགྲང་བར་གཞུང་འདིའི་འགྲེལ་པར་གསུངས་པ་ལྟར་དུ་ཁས་བླངས་པ་དང་འགལ་མི་འགལ་སོམས་ཤིག ཐལ་འགྱུར་བའི་ལུགས་ཀྱི་རིགས་པའི་དགག་བྱའི་ངོས་འཛིན་མིང་གི་ཐ་སྙད་ཀྱི་དབང་ཙམ་གྱིས་བཞག་པ་མ་ཡིན་པའི་ཡོད་པ་ལ་འདོད་པ་ནི་ཤིན་ཏུ་མི་འཐད་དེ། འདིའི་དགག་བྱ་ནི་བདེན་པ་དང་དོན་དམ་པར་ཡོད་པ་སོགས་དྲུག་ཡིན་པས་ཐ་སྙད་དུའང་མེད་པར་ཁས་བླངས་ལ། སྔ་མ་ནི་ཐ་སྙད་དུ་ཡོད་པའི་ཕྱིར་རོ། །མ་གྲུབ་ན། ལྟོ་ལྡིར་ཞབས་ཞུམ་ལ་བུམ་པ་ཞེས་མིང་བཏགས་པ་དང་། རྫོགས་པའི་སངས་རྒྱས་ལ་ཐམས་ཅད་མཁྱེན་པ་ཞེས་མིང་བཏགས་པ་གཉིས་མིང་དུ་བཏགས་པ་ཙམ་གྱི་དབང་གིས་བཞག་པར་མཚུངས་པར་ཐལ།དེ་གཉིས་མིང་གིས་བཏགས་པ་ཙམ་གྱིས་བཞག་པ་མ་ཡིན་པའི་དོན་མེད་པར་མཚུངས་པའི་ཕྱིར། འདོད་ན། དེ་གཉིས་འདོད་རྒྱལ་བའི་མིང་དུ་མཚུངས་པར་འགྱུར་རོ། །དེས་ན་མིང་གིས་བཏགས་པའི་དོན་བཤད་པ་རྒྱུ་མཚན་ཅན་གྱི་མིང་རྣམས་ལ་ནི་ཐ་སྙད་དཔྱོད་བྱེད་ཀྱི་རིགས་པས་བཙལ་བའི་ཚེ་རྙེད་པ་ནི་ཐལ་རང་གཉིས་ཀ་མཚུངས་ལ། དོན་དམ་དཔྱོད་བྱེད་ཀྱི་རིགས་པས་བཙལ་བའི་ཚེ་མི་རྙེད་པ་ནི་གཉིས་ཀར་འདོད་པས་འདི་ཐལ་འགྱུར་བའི་ཐུན་མོང་མ་ཡིན་པའི་དགག་བྱ་ཡིན་ཞེས་པ་ནི་སྒྲུབ་བྱེད་མེད་པའི་དམ་བཅའ་ཙམ་དུ་ཟད་དོ། །དེ་ལྟར་བདེན་འཛིན་ལེགས་པར་ངོས་ཟིན་ན། བདག་འཛིན་གཉིས་མ་ཡིན་པའི་རྟོགས་པ་དུ་མ་གཅིག་ཡོད་པ་ཤེས་པར་འགྱུར་བས་རྟོགས་པས་གང་བཟུང་གི་ཡུལ་ཐམས་ཅད་དེ་ཁོ་ན་ཉིད་ལ་དཔྱོད་པའི་རིགས་པས་འགོག་པར་འདོད་པའི་ལོག་རྟོག་ཐམས་ཅད་ལྡོག་པར་འགྱུར་རོ་ཞེས་པ་ནི་ལོག་རྟོག་རྒྱ་ཆེས་ཏེ། ཤེར་ཕྱིན་གྱི་མདོ་ལས། གཟུགས་སྟོང་ཞེས་བྱ་བར་སྤྱོད་ན་མཚན་མ་ལ་སྤྱོད་དོ། །མི་སྟོང་ཞེས་བྱ་བར་སྤྱོད་ན་མཚན་མ་ལ་སྤྱོད་དོ། །ཞེས་སོགས་མཐའ་གཉིས་སུ་མངོན་པར་ཞེན་པའི་འཛིན་པ་ཐམས་ཅད་མཚན་འཛིན་ཡིན་པར་གསུངས་པ་དེའང་ལོག་རྟོགས་ཏུ་འགྱུར་རོ། །དཀོན་མཆོག་བརྩེགས་པའི་མདོར། འོད་སྲུང་གང་ཟག་གི་བདག་ཏུ་ལྟ་བ་རི་རབ་ཙམ་ནི་སླའི་སྟོང་པ་ཉིད་དུ་ལྟ་བ་མངོན་པའི་ང་རྒྱལ་ཅན་ནི་དེ་ལྟ་མ་ཡིན་ནོ། །ཞེས་པ་འདིའང་ལོག་རྟོག་ཏུ་འགྱུར་རོ། །མགོན་པོ་བྱམས་པས། གཟུགས་སོགས་ཕུང་པོ་སྟོང་ཉིད་ལ། །སྤྱོད་པའི་འདུ་ཤེས་མི་མཐུན་ཕྱོགས། །ཞེས་པ་འདིའང་ལོག་རྟོག་ཏུ་འགྱུར་རོ། །འཕགས་པ་ཀླུ་སྒྲུབ་ཀྱིས། སྟོང་ངོ་ཞེས་ཀྱང་མི་བརྗོད་ལ། །མི་སྟོང་ཞེས་ཀྱང་མི་བརྗོད་དོ། །གཉིས་དང་གཉིས་མིན་མི་བྱ་སྟེ། །གདགས་པའི་དོན་དུ་བརྗོད་པར་བྱ། །ཞེས་དང་། ལྟ་བ་ཐམས་ཅད་སྤོང་བའི་ཕྱིར། །སྟོང་ཉིད་བདུད་རྩི་སྟོན་མཛད་ན། །གང་ཞིག་དེ་ལའང་ཞེན་གྱུར་པ། །དེ་ནི་ཁྱེད་ཀྱིས་ཡོངས་སུ་སྨད། །ཅེས་པ་འདིའང་ལོག་རྟོག་ཏུ་འགྱུར་རོ། །འཕགས་པ་ལྷས། དེ་ཕྱིར་དངོས་ཡོད་མི་བྱ་ཞིང་། །དངོས་པོ་མེད་པའི་ཡིད་ཀྱང་སྤང་། །ཀུན་མཁྱེན་གོ་འཕང་འདོད་རྣམས་ཀྱིས། །དེ་བཞིན་བར་དུའང་གནས་མི་བྱ། །ཞེས་དང་། ཡོད་མིན་མེད་མིན་ཡོད་མེད་མིན། །གཉིས་ཀའི་བདག་ཉིད་ཀྱང་མིན་པས། །མཐའ་བཞི་ལས་གྲོལ་དབུ་མ་པ། །མཁས་པ་རྣམས་ཀྱི་དེ་ཁོ་ན། །ཞེས་པ་འདིའང་ལོག་རྟོག་ཏུ་འགྱུར་ཏེ། ཁྱེད་བདེན་པ་ཁོ་ན་དགག་བྱར་བྱས་ནས། བདེན་པར་མེད་པ་དང་། བློ་ཕུང་གསུམ་པ་གཉིས་ཀ་ལ་གནས་པར་འདོད་པའི་ཕྱིར་རོ། །དེས་ན་ལྟ་བ་འདི་ནི་འཕགས་པ་ལྷས། དངོས་པོ་མེད་པ་ཉི་ཚེ་ལ། །རྨོངས་པ་རྣམས་ནི་ཉེ་བར་གནས། །ཁོད་མྱགས་དམན་པའི་གནས་ལ་ནི། །བླུན་པོ་དེ་དག་འདི་ན་གནས། །ཞེས་པའི་ལྟ་བར་སོང་ཉེན་ཡོད་པས་བག་ཡོད་མཛད་འཚལ་ལོ། །དེས་ན་སྒྲོ་སྐུར་དང་བྲལ་བའི་ཐལ་རང་གི་ཁྱད་པར་ནི་དོན་དམ་སྤྲོས་བྲལ་གྱི་ལྟ་བའི་སྒོ་ནས་མི་ཕྱེ་སྟེ་ཐོག་མར་སྡུག་བསྔལ་གྱི་རྒྱུར་འགྱུར་པའི་བདེན་འཛིན་གྱི་ཞེན་ཡུལ་བཀག་ནས་དེའི་འོག་ཏུ་མཐའ་ཕྱི་མ་གསུམ་བཀག་པའི་མཐའ་བཞིའི་སྤྲོས་བྲལ་ཀླུ་སྒྲུབ་ཀྱི་དགོངས་པ་ཅི་ལྟ་བ་བཞིན་ལུགས་གཉིས་ཀས་བཞེད་པའི་ཕྱིར་རོ། །སྔ་རབས་པ་དག་དམ་བཅའ་ཁས་ལེན་པ་དང་མི་ལེན་པ་ལ་འདོད་པའང་མི་འཐད་དེ། བདག་ལས་མ་ཡིན་གཞན་ལས་མིན། །ཞེས་སོགས་ཀྱི་ཚིགས་བཅད་དེས། མཐའ་བཞིའི་སྐྱེ་བ་བཀག་པའི་དམ་བཅའ་སྟོན་པར་སློབ་དཔོན་ཟླ་བས་བཞེད་པའི་ཕྱིར་རོ། །ཁ་ཅིག་རྣམ་བཅད་དགག་པའི་དམ་བཅའ་འདོད་པར་མཚུངས་ཀྱང་ཡོངས་གཅོད་སྒྲུབ་པའི་དམ་བཅའ་ཡོད་མེད་ཀྱི་ཁྱད་པར་འདོད་པ་ཡང་མི་འཐད་དེ། ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས། །ཞེས་སོགས་སྒྲུབ་པའི་དམ་བཅའ་མང་དུ་ཡོད་པའི་ཕྱིར་རོ། །དེས་ན་འདི་གཉིས་ཀྱི་ཁྱད་པར་གྱི་གཙོ་བོ་ནི་དོན་དམ་སྒྲུབ་བྱེད་ཀྱི་རིགས་པ་བཀོད་ཚུལ་གྱི་སྒོ་ནས་འཇོག་སྟེ། ཀླུ་སྒྲུབ་ཀྱི་མཐའ་བཞིའི་སྐྱེ་བ་བཀག་པའི་དམ་བཅའ་གསུངས་པ་སངས་རྒྱས་བསྐྱངས་ཀྱིས་ཐལ་འགྱུར་གྱི་རིགས་པས་བསྒྲུབ། ལེགས་ལྡན་འབྱེད་ཀྱིས་རང་རྒྱུད་ཀྱི་རིགས་པས་བསྒྲུབ་པ་ལ་ཐལ་རང་གཉིས་སུ་ཕྱེ་བའི་ཕྱིར་རོ། ། དེ་ལྟར་བཤད་ན་དོན་དམ་སྒྲུབ་བྱེད་ཀྱི་རིགས་པའི་ཁྱད་པར་དང་། ཐ་སྙད་ཀུན་རྫོབ་འཇོག་ཚུལ་གྱི་ཁྱད་པར་གཉིས་ལས། དང་པོ་ལ་ཆོས་ཅན་དང་། ཆོས་དང་། དམ་བཅའ་དང་། གཏན་ཚིགས་དང་། དཔེ་དང་། སྦྱོར་ངག་གི་ཁྱད་པར་དང་དྲུག་ལས། དང་པོ་ནི། རང་རྒྱུད་པས་ནང་གི་འདུ་བྱེད་ལྟ་བུ་བྱེ་བྲག་ཆོས་ཅན་དུ་འཛིན་ལ། ཐལ་འགྱུར་བས་དེ་བཀག་ནས་གང་ལ་དགག་བྱའི་ཆོས་དེ་དགག་དགོས་པའི་དངོས་པོ་ཐམས་ཅད་ཆོས་ཅན་དུ་འཛིན་ཏེ། བུམ་པ་ལ་སོགས་པའི་དངོས་པོ་ཐམས་ཅད་བདག་ལས་སྐྱེ་བ་མེད་དེ་ཞེས་པ་ལྟ་བུའོ། །གཉིས་པ་ནི། རང་རྒྱུད་པས་དགག་བྱ་ལ་དོན་དམ་གྱི་ཁྱད་པར་སྦྱར་ནས་དོན་དམ་པར་བདག་ལས་སྐྱེ་བ་མེད་པ་སོགས་བཞི་བསྒྲུབ་བྱའི་ཆོས་སུ་འདོད་ལ། ཐལ་འགྱུར་བས་དེ་བཀག་ནས་མཐའ་བཞིའི་སྐྱེ་བ་ནི་ཐ་སྙད་དུ་ཁས་མི་ལེན་པས་དོན་དམ་གྱི་ཁྱད་པར་སྦྱར་མི་དགོས་ཤིང་། སྐྱེ་བ་ཙམ་བཀག་ན་ཡང་མཐར་ཐུག་དཔྱོད་པའི་རིག་ངོ་ཡིན་པས་དོན་དམ་གྱི་ཁྱད་པར་སྦྱར་མི་དགོས་པར་བཞེད་དོ། །གསུམ་པ་ནི། རང་རྒྱུད་པས་དམ་བཅའ་བཞི་པོ་ཆོས་ཅན་ཚད་མས་གྲུབ་པའི་སྟེང་དུ་ཁྱད་པར་གྱི་ཆོས་དམ་འཆའ་བས་རང་རྒྱུད་ཀྱི་དམ་བཅར་འདོད་ལ། ཐལ་འགྱུར་བས་ཆོས་ཅན་དེ་ཉིད་ཀྱི་གནས་ལུགས་ལ་དཔྱོད་པའི་སྐབས་ཡིན་པས། ཁྱད་གཞི་ཚད་མས་གྲུབ་པའི་སྟེང་དུ་ཁྱད་པར་གྱི་ཆོས་དམ་འཆའ་བ་མ་ཡིན་གྱིས། གཞན་གྱི་ལོག་རྟོག་འགོག་པའི་དམ་བཅའ་ཙམ་ཡིན་པས་ཐལ་འགྱུར་གྱི་དམ་བཅར་བཞེད་དོ། །བཞི་པ་ནི། རང་རྒྱུད་པས་རང་རྒྱུད་ཀྱི་བསྒྲུབ་བྱ་དེ་བསྒྲུབ་པའི་ཆེད་དུ་རྒོལ་ཕྱིར་རྒོལ་གཉིས་ཀ་ལ་གྲུབ་པའི་གཏན་ཚིགས་བཀོད་པས་རང་རྒྱུད་ཀྱི་གཏན་ཚིགས་སུ་བཞེད་ལ། ཐལ་འགྱུར་བས་དེ་རིགས་པ་དུ་མས་བཀག་ནས། ཕྱི་རྒོལ་ཉིད་ལ་གྲགས་པའི་གཏན་ཚིགས་བཀོད་ནས་འགལ་བ་བརྗོད་པ་ཙམ་ཡིན་པས་ཐལ་འགྱུར་གྱི་གཏན་ཚིགས་སུ་བཞེད་དོ། །ལྔ་པ་ནི་རང་རྒྱུད་པས་མཐུན་དཔེ་ཚད་མས་གྲུབ་པའི་སྟེང་དུ་ཁྱབ་པ་རྒོལ་བ་གཉིས་ཀ་ལ་གྲུབ་དགོས་པས་རང་རྒྱུད་ཀྱི་དཔེར་བཞེད་ལ། ཐལ་འགྱུར་བས་ཕྱིར་རྒོལ་ཉིད་ལ་གྲགས་པའི་དཔེ་ཙམ་ཡིན་གྱི་རང་ཉིད་དཔེ་དེའི་སྟེང་དུ་ཁྱབ་པ་གྲུབ་པར་མི་བཞེད་པས་ཐལ་འགྱུར་གྱི་མཐུན་དཔེར་བཞེད་དོ། །དྲུག་པ་ནི་གཞན་དོན་རྗེས་དཔག་ཐམས་ཅད་ཀྱང་རང་རྒྱུད་པས་རང་རྒྱུད་ཀྱི་སྦྱོར་ངག་ཏུ་འདོད་ལ། ཐལ་འགྱུར་བས་ཆོས་ཅན་དང་། དཔེ་དང་གཏན་ཚིགས་ཐམས་ཅད་ཕྱིར་རྒོལ་ཉིད་ལ་གྲགས་པ་བརྗོད་པའི་སྒོ་ནས་ཕྱིར་རྒོལ་གྱི་ལོག་རྟོག་བཟློག་པ་ཙམ་ཡིན་པས་གཞན་ལ་གྲགས་ཀྱི་རྗེས་དཔག་ཏུ་བཞེད་དོ། །འདི་ལ་ཚིག་གསལ་ལས། རང་ལ་གྲགས་ཀྱི་རྗེས་དཔག་ཞེས་གསུངས་པ་ནི་ཕྱིར་རྒོལ་རང་ལ་གྲགས་པའི་རྗེས་དཔག་ཅེས་པའི་དོན་ཡིན་པས་དོན་གཅིག་གོ །མཁས་༡༩རློམ་དག་རང་རྒྱུད་པས་རང་གི་མཚན་ཉིད་ཀྱིས་གྲུབ་པའི་ཆོས་བསྒྲུབ་དགོས་པས་རང་རྒྱུད་ཀྱི་གཏན་ཚིགས་ཁས་ལེན་ལ་ཐལ་འགྱུར་བས་དེ་བསྒྲུབ་མི་དགོས་པས་རང་རྒྱུད་ཀྱི་གཏན་ཚིགས་ཁས་མི་ལེན་པ་ཡིན་ནོ་ཞེས་སྨྲ་བ་ནི་ཕྱོགས་གར་ཡོད་ཙམ་ཡང་མ་མཐོང་བ་སྟེ། རང་རྒྱུད་པས་མཐའ་བཞིའི་སྐྱེ་བ་བཀག་པའི་དམ་བཅའ་བསྒྲུབ་པའི་སྐབས་སུ་རང་གི་མཚན་ཉིད་ཀྱིས་གྲུབ་པའི་ཆོས་སྒྲུབ་པར་ཐལ་བའི་ཕྱིར་རོ། །ཐ་སྙད་དུ་རང་རྒྱུད་ཀྱི་གཏན་ཚིགས་དང་། རང་རྒྱུད་ཀྱི་དམ་བཅའ་ཁས་ལེན་མི་ལེན་གྱི་སྒོ་ནས་ཕྱེ་བ་ནི་མི་འཐད་དེ། ཐལ་འགྱུར་བས་ཀྱང་དུ་བའི་རྟགས་ལས་དུ་ལྡན་ལ་མེ་ཡོད་དུ་བསྒྲུབ་པ་དང་། རིགས་སད་པའི་ལུས་ངག་གི་རྟགས་ལས་ཕ་རོལ་པོ་རིགས་སད་པར་བསྒྲུབ་པ་དང་། ཕྱིར་མི་ལྡོག་པའི་ལུས་ངག་གི་རྟགས་ལས་ཕ་རོལ་པོ་ཕྱིར་མི་ལྡོག་པར་བསྒྲུབ་པ་སོགས་གཏན་ཚིགས་དང་དཔེ་རྒོལ་བ་གཉིས་ཀ་ལ་མཐུན་སྣང་དུ་གྲུབ་པའི་སྒོ་ནས་ཆོས་ཅན་མཐུན་སྣང་དུ་གྲུབ་པའི་སྟེང་དུ་ཁྱད་པར་གྱི་ཆོས་སྒྲུབ་པ་དུ་མ་ཡོད་པའི་ཕྱིར་རོ། །འདི་ཙམ་གྱིས་རང་རྒྱུད་ཀྱི་གཏན་ཚིགས་སུ་མི་འགྱུར་ན་སྔར་གྱི་རང་རྒྱུད་པས་བཀོད་པ་དེ་དག་རང་རྒྱུད་ཀྱི་གཏན་ཚིགས་སུ་ཅི་ལྟར་འགྱུར་ལེགས་པར་སོམས་ཤིག དེས་ན་རང་རྒྱུད་ཀྱི་དོན་ནི་རང་དབང་ཡིན་ལ་རང་དབང་གི་དོན་ནི་བདེན་གྲུབ་ཡིན་ཅེས་སོགས་གཞི་མེད་ཀྱི་སྨྲ་བའི་སྒོ་ནས་གདུལ་བྱ་བསླུ་བར་མ་བྱེད་ཅིག འདི་དག་ནི་མདོར་བསྡུས་པ་ཙམ་ཡིན་ལ་རྒྱས་པར་གཞན་དུ་འཆད་པར་འདོད་ཅིང་། རྣམ་དཔྱོད་དང་ལྡན་པ་དག་གིས་ཚིག་གསལ་ལས་ཤེས་པར་བྱའོ། །གཉིས་པ་ལ་གཞི་དང་། ལམ་དང་། འབྲས་བུའི་ཁྱད་པར་གསུམ་ལས། དང་པོ་ལ་ཐ་སྙད་དུ་གཞན་སྐྱེ་ཁས་མི་ལེན་པ་དང་། ཁས་ལེན་པ་དང་། འདུས་བྱས་དང་མི་བསླུ་བའི་གཞི་མཐུན་ཁས་མི་ལེན་པ་དང་། ཁས་ལེན་པ་དང་། ཚད་མའི་མཚན་ཉིད་མི་བསླུ་བའི་ཤེས་པར་མི་འདོད་པ་དང་། འདོད་པ་དང་ཚད་མ་ལ་མངོན་རྗེས་གཉིས་དང་། དེའི་སྟེང་དུ་དཔེ་ཉེར་འཇལ་དང་། ལུང་ཚད་མ་སྟེ་བཞིར་གྲངས་ངེས་པ་དང་། མངོན་རྗེས་གཉིས་སུ་གྲངས་ངེས་པར་འདོད་པའི་ཁྱད་པར་དང་། ཡང་ལོག་གི་ཁྱད་པར་ཡུལ་ཡུལ་ཅན་གཉིས་ཀ་ལ་འབྱེད་པ་དང་། ཡུལ་ཅན་ལ་མི་འབྱེད་པའི་ཁྱད་པར་རྣམས་སོ། །གཉིས་པ་ནི་ལམ་གྱི་སྐབས་སུ་ཉན་རང་གིས་ཆོས་ཀྱི་བདག་མེད་རྟོགས་པར་འདོད་པ་དང་། མ་རྟོགས་པར་འདོད་པའི་ཁྱད་པར་དང་། འཕགས་པའི་མཉམ་བཞག་སྣང་མེད་དང་། སྣང་བཅས་སུ་འདོད་པའི་ཁྱད་པར་གཉིས་སོ། །གསུམ་པ་ནི་སངས་རྒྱས་ཀྱི་སར་མཉམ་རྗེས་ཐ་དད་མེད་པར་འདོད་པ་དང་། ཡོད་པར་འདོད་པ་རྣམས་ཏེ་ཟུང་དུ་སྦྱར་བ་དེ་དག་གི་དང་པོ་རྣམས་ནི་ཐལ་འགྱུར་བའི་དང་། ཕྱི་མ་རྣམས་ནི་རང་རྒྱུད་པའི་ཡིན་ནོ། །གཉིས་པ་རང་རྒྱུད་པའི་ལུགས་དགག་པ་ནི་དེ་ལྟར་དངོས་པོ་རང་བཞིན་མེད་པར་སྒྲུབ་པའི་སྐབས་སུ་ཆོས་ཅན་རྒོལ་ཕྱིར་རྒོལ་གཉིས་ཀ་ལ་གྲུབ་པར་འདོད་པ་མི་འཐད་དེ། ཆོས་ཅན་དེའི་གནས་ཚུལ་ལ་དཔྱད་པའི་བློ་ངོར་ཆོས་ཅན་དེ་ཉིད་གྲུབ་ན་དེ་བདེན་གྲུབ་ཏུ་ཐལ་བའི་ཕྱིར་རོ། །ཞེས་པ་ནི་ཐལ་འགྱུར་བའི་རིགས་པའི་གཙོ་བོར་སྣང་ཞིང་། གཞན་ཡང་དབུ་མ་པ་ཡིན་ན་རང་གི་རྒྱུད་ཀྱི་རྗེས་སུ་དཔག་པར་བྱ་བ་རིགས་པ་མ་ཡིན་ཏེ། ཕྱོགས་གཞན་ཁས་ལེན་པ་མེད་པའི་ཕྱིར་རོ། །ཞེས་པའི་དོན་དངོས་པོ་རང་བཞིན་མེད་པར་བསྒྲུབ་པའི་སྐབས་སུ་རང་རྒྱུད་ཀྱི་གཏན་ཚིགས་མི་རིགས་ཏེ། རིགས་ན་ཆོས་ཅན་དངོས་པོ་ཚད་མས་གྲུབ་པའི་སྟེང་དུ་དགག་ཆོས་རང་བཞིན་བཀག་ནས་ཁྱད་པར་གྱི་ཆོས་རང་བཞིན་མེད་པ་བསྒྲུབ་དགོས་པ་ལས་ཆོས་ཅན་ཚད་མས་གྲུབ་པའི་སྟེང་དུ་རང་བཞིན་ཡོད་པ་ལས་ཕྱོགས་གཞན་ཁྱད་ཆོས་རང་བཞིན་མེད་པ་ཡང་ཁས་མ་བླངས་པའི་ཕྱིར་ཏེ། དེའི་ཚེ་ཆོས་ཅན་ཉིད་མ་གྲུབ་པའི་ཕྱིར། ཞེས་པའི་དོན་ཡིན་ལ། གཞུང་འདིའི་དོན་འཆད་ཚུལ་བོད་ཕྱི་མ་དག་གིས་གསུམ་ཙམ་སྣང་ཡང་ཕྱོགས་སུ་ཕྱིན་པ་ནི་གཅིག་ཀྱང་མི་སྣང་ངོ་། །ཐ་སྙད་དུ་གཞན་སྐྱེ་ཡོད་པ་འགོག་པ་ནི་གཞུང་ལས་གསལ་ལ། འདུས་བྱས་ལ་མི་བསླུ་བ་འདོད་པ་ཡང་མི་འཐད་དེ། མདོ་ལས། བདེན་པ་དམ་པ་ནི་གཅིག་ཁོ་ན་སྟེ། འདི་ལྟ་སྟེ་མི་བསླུ་བའི་ཆོས་ཅན་གྱི་མྱ་ངན་ལས་འདས་པའོ་ཞེས་དང་། ཀླུ་སྒྲུབ་ཀྱིས་མྱ་ངན་འདས་པ་བདེན་གཅིག་པུ། །རྒྱལ་བ་རྣམས་ཀྱིས་གང་གསུངས་པ། །དེ་ཚེ་ལྷག་མ་ལོག་པ་ཞེས། །མཁས་པ་ཅི་ཕྱིར་འདོད་མི་བྱེད། །ཅེས་དང་། འདུ་བྱེད་ཐམས་ཅད་བསླུ་བའི་ཆོས། །དེས་ན་དེ་དག་བརྫུན་པ་ཡིན། །ཞེས་གསུངས་པས་སོ། །འདི་ནི་ཐ་སྙད་འདོད་ཚུལ་མི་འདྲ་བའི་ཁྱད་པར་གྱི་གཙོ་བོར་སྣང་བས་དགག་པ་སྟེ། དཔལ་ལྡན་ས་སྐྱ་པཎྜི་ཏས། དབུ་ཚད་གྲུབ་མཐའི་རྣམ་དབྱེ་ནི། །གུས་པས་ཁྱོད་ལ་ཞུ་འོ་སྐད། །འདི་དོན་སྨྲ་བ་མང་ན་ཡང་། །འཇམ་པའི་དབྱངས་ཀྱིས་རྗེས་བཟུང་བས། །དོན་བཞིན་རྟོགས་པ་ཁོ་བོ་ཙམ། །ཐ་སྙད་དུ་ནི་མི་བསླུ་བ། །འདོད་པ་དེ་ནི་ཚད་མའི་ལུགས། །རང་རྒྱུད་དེ་དང་ཆ་མཐུན་ལ། །ཐལ་འགྱུར་བ་དག་ཐ་སྙད་དུ། །བདེན་པ་མི་འདོད་མདོར་བསྡུས་པའོ། །ཞེས་གསུངས་པས་སོ། །གཞན་རྣམས་ཀྱི་སྤྲོས་པ་ནི་རེ་ཞིག་མ་བྲིས་སོ། །གསུམ་པ་ཐལ་འགྱུར་བའི་ལུགས་སྒྲུབ་པ་བྱེ་བྲག་ཏུ་བཤད་པ་ལ་གཉིས་ཏེ། རྣམ་གཞག་བཀོད་པ་དང་། རྣམ་གཞག་དེའི་སྐྱོན་སྤང་བའོ། །དང་པོ་ལ་གསུམ་སྟེ། རང་ཕྱོགས་སྒྲུབ་པ་དང་། གཞན་ཕྱོགས་དགག་པ་དང་། རང་ཕྱོགས་ལ་ཉེས་པ་སྤོང་བའི་རྣམ་གཞག་གོ །དང་པོ་ལ་བསྒྲུབ་བྱ་ནི་ཀུན་རྫོབ་སྒྱུ་མ་ལྟ་བུ་དང་། དོན་དམ་སྤྲོས་བྲལ་གཉིས་ཡིན་ལ། དེ་གཉིས་ཀ་ལ་ཡང་ཐོག་མར་སྣང་བ་ལ་བདེན་པ་དགག་དགོས་པས་སྣང་བ་བདེན་མེད་བསྒྲུབ་བྱའི་གཙོ་བོ་ཡིན་ནོ། །སྒྲུབ་བྱེད་ནི་ལུང་དང་རིགས་པ་གཉིས་ལས། ལུང་ནི་ངེས་དོན་གྱི་མདོ་སྡེ་རྣམས་དང་། རིགས་པ་ནི་ཐལ་འགྱུར་གྱི་རིགས་པའོ། །གཉིས་པ་ལ་དགག་བྱ་ངོས་བཟུང་བ་དང་། འགོག་བྱེད་ཀྱི་རིགས་པ་བཤད་པ་གཉིས། དང་པོ་ལ་ལམ་གྱི་དགག་བྱ་ནི་འཁྲུལ་པའི་སྣང་བ་མཐའ་དག་ཡིན་ལ། འདིར་ལུང་རིགས་ཀྱི་དགག་བྱ་ནི་ཡུལ་དང་ཡུལ་ཅན་གཉིས་ལས། དང་པོ་ལ་ཡང་ཀུན་བཏགས་ཀྱི་མ་རིག་པས་བཏགས་པ་དང་། ལྷན་སྐྱེས་ཀྱི་མ་རིག་པས་བཏགས་པ་གཉིས་ལས། དང་པོ་ནི་དངོས་པོར་སྨྲ་བ་དག་གིས་ལུང་རིགས་ལྟར་སྣང་གི་འཐད་པ་ལ་བརྟེན་ནས་རྟོག་པས་སྦྱར་བ་དག་སྟེ། འདི་ལ་ཡོད་པ་སྒྲོ་འདོགས་ཀྱི་མཐའ་དང་། མེད་པ་སྐུར་འདེབས་ཀྱི་མཐའ་གཉིས། དང་པོ་ལ། གང་ཟག་གི་བདག་དང་ཆོས་ཀྱི་བདག་གཉིས། དང་པོ་ནི། ཕྱི་རོལ་པས་བཏགས་པའི་ཕུང་པོ་ལས་དོན་གཞན་པའི་གང་ཟག་དང་།རང་སྡེ་མང་པོས་བཀུར་བས་བཏགས་པའི་ཕུང་པོ་དང་ངོ་བོ་གཅིག་པའི་གང་ཟག་དང་བརྗོད་དུ་མེད་པའི་གང་ཟག་རྣམས་སོ། །གཉིས་པ་ནི། ཕྱི་རོལ་མུ་སྟེགས་བྱེད་ནས་སེམས་ཙམ་པའི་བར་གྱིས་གཟུགས་སོགས་ཀྱི་དངོས་པོ་བདེན་གྲུབ་ཏུ་བཏགས་པ་རྣམས་སོ། །གཉིས་པ་ནི། མུ་སྟེགས་རྒྱང་འཕེན་པས། རྒྱུ་ལས་དགེ་སྡིག་དང་། འབྲས་བུ་ཚེ་ཕྱི་མའི་བདེ་སྡུག་སོགས་མེད་པར་བཏགས་པ་རྣམས་སོ། །གཉིས་པ་ལྷན་སྐྱེས་ཀྱི་མ་རིག་པས་བཏགས་པ་ནི་གྲུབ་མཐའ་ལ་ཞུགས་མ་ཞུགས་ཐམས་ཅད་ལ་ཐུན་མོང་དུ་ཡོད་པའི་གང་ཟག་ཏུ་འཛིན་པ་དང་། ཆོས་སུ་འཛིན་པ་གཉིས་ཀྱི་དམིགས་ཡུལ་གང་ཟག་དང་། ཆོས་སུ་འཇོག་ལ། འཛིན་སྟངས་ཀྱི་གཟུང་བྱ་བདེན་པ་ནི་གང་ཟག་གི་བདག་དང་། ཆོས་ཀྱི་བདག་ཏུ་འཇོག་པའོ། །གཉིས་པ་ཡུལ་ཅན་ནི། ཡུལ་དེ་དང་དེར་རྟོགས་པའི་བློ་དང་ལྟ་བ་ངན་པ་ཐམས་ཅད་ཡིན་ཏེ། བཞི་བརྒྱ་པ་ལས། རྟོག་པས་མཐོང་བ་འཆིང་བ་སྟེ། །དེ་ནི་འདི་རུ་དགག་པར་བྱ། །ཞེས་དང་། འཇུག་པ་ལས། དེ་ཕྱིར་རྟེན་འབྱུང་རིགས་པ་འདི་ཡིས་ནི། །ལྟ་ངན་དྲྭ་བ་མཐའ་དག་གཅོད་པར་བྱེད། །ཅེས་པ་ལྟར་རོ། །གཉིས་པ་འགོག་བྱེད་ཀྱི་རིགས་པ་ལ། འགལ་བ་བརྗོད་པའི་ཐལ་འགྱུར། གཞན་ལ་གྲགས་ཀྱི་རྗེས་དཔག རྒྱུ་མཚན་མཚུངས་པའི་མགོ་སྙོམས། སྒྲུབ་བྱེད་བསྒྲུབ་བྱ་དང་མཚུངས་པའི་མ་གྲུབ་པ་དང་བཞིའོ། ། གསུམ་པ་རང་ཕྱོགས་ལ་ཉེས་པ་སྤོང་པའི་རྣམ་བཞག་ལ་གཉིས་ཏེ། ཀུན་རྫོབ་ལ་ལྟོས་ཏེ་ཉེས་པ་སྤོང་བ་དང་། དོན་དམ་ལ་ལྟོས་ཏེ་ཉེས་པ་སྤོང་བའོ། །དང་པོ་ནི། གཞུང་ནས་ཕ་རོལ་པོས་བཏགས་པ་ཁས་བླངས་ནས་ལེན་འདེབས་པ་ཡོད་དེ། དེ་ནི་གཞན་ངོར་དགོས་པ་ལ་ལྟོས་པའི་ལན་ཡིན་ནོ། །ཡང་འདི་ལ་བརྟག་པ་མི་འཇུག་ཅེས་ལན་འདེབས་པ་ཡོད་དེ། དེ་ནི་རྣལ་མའི་ལན་ཡིན་ནོ། །གཉིས་པ་ལ་དམ་བཅའ་མེད་པ་དང་། གཏན་ཚིགས་མེད་པ་གཉིས་ལས། དང་པོ་ནི་ཀླུ་སྒྲུབ་ཀྱིས། གལ་ཏེ་ངས་དམ་བཅས་འགའ་ཡོད། །དེས་ན་ང་ལ་སྐྱོན་དེ་ཡོད། །ང་ལ་དམ་བཅའ་མེད་པས་ན། །ང་ནི་སྐྱོན་མེད་ཁོ་ན་ཡིན། །ཞེས་པ་དང་། འཕགས་པ་ལྷས། ཡོད་དང་མེད་དང་ཡོད་མེད་ཅེས། །གང་ལ་ཕྱོགས་ནི་ཡོད་མིན་པ། །དེ་ལ་ཡུན་རིང་པོ་ན་འང་། །ཀླན་ཀ་བརྗོད་པར་ནུས་མ་ཡིན། །ཞེས་གསུངས་པའི་དོན་ལ། དེང་སང་གི་དབུ་མ་པ་དག བདེན་གྲུབ་ཀྱི་ཆོས་དམ་བཅས་པ་མེད་པས། སྐྱོན་མེད་ཅེས་པ་འབའ་ཞིག་ལ་འཆད་པ་ནི་མི་འཐད་དེ། ཡོད་མེད་སོགས་ཀྱི་དམ་བཅའ་གསུམ་ཀ་མེད་པར་གསུངས་པའི་ཕྱིར་རོ། །འོ་ན་ཅི་ལྟར་ཞེ་ན། མཐའ་བཞིའི་སྐྱེ་བ་དཔྱད་ནས་སྐྱེ་བ་བདེན་པ་བ་འགོག་པ་དང་།རྒྱུ་འབྲས་ཕྲད་མ་ཕྲད་དཔྱད་ནས་རྒྱུ་འབྲས་བདེན་པ་བ་འགོག་པ་སོགས་རང་ལ་མཚུངས་པའི་ལན་ལ་ནི་བདེན་པར་འགྲུབ་པའི་ཕྱོགས་ཁས་མ་བླངས་ཞེས་པ་ལ་འཆད་དགོས་པ་ཡོད་ཀྱང་། ཆོས་ཅན་དེ་ཉིད་ཀྱི་གནས་ཚུལ་ལ་དཔྱད་པའི་ཚེ་ཆོས་ཅན་སྣང་ཙམ་དེ་ཉིད་ཁས་ལེན་དགོས་པས་དཔྱད་པའི་ཉེས་པ་མཚུངས་སོ་ཞེས་པའི་ལན་ལ་ནི་ཆོས་ཅན་དེ་ཉིད་ཁས་མ་བླངས་པས་ཆོས་ཅན་ཚད་མས་གྲུབ་པའི་སྟེང་དུ་ཁྱད་པར་གྱི་ཆོས་དམ་འཆའ་བའི་རང་རྒྱུད་ཀྱི་དམ་བཅའ་མེད་ཅེས་པ་ལའང་འཆད་དགོས་པ་ཡོད་དེ། དཔེར་ན་དངོས་པོ་བདག་ལས་སྐྱེ་བ་མེད་པའི་སྐབས་སུ་ཡང་དེ་ལྟ་བུའི་རང་རྒྱུད་ཀྱི་དམ་བཅའ་མེད་པར་གསུངས་པ་ལྟ་བུའོ། །དེས་ན་དངོས་པོར་སྨྲ་བའི་ངོར་སྐྱོན་སྤོང་ཚུལ་དང་། རང་རྒྱུད་པའི་ངོར་སྐྱོན་སྤོང་ཚུལ་གཉིས་ཡོད་པར་ཤེས་པར་བྱའོ། །གཉིས་པ་གཏན་ཚིགས་མེད་པ་ནི། ཚིག་གསལ་ལས། དབུ་མ་པ་ཡིན་ན་རང་གི་རྒྱུད་ཀྱི་རྗེས་སུ་དཔག་པ་རིགས་པ་མ་ཡིན་ཏེ། ཕྱོགས་གཞན་ཁས་བླངས་པ་མེད་པའི་ཕྱིར་ཞེས་པ་སྟེ། གནས་ལུགས་ལ་དཔྱོད་པའི་སྐབས་སུ། གང་ལ་དཔྱད་པའི་གཞི་དབུ་མ་པ་ལ་མ་གྲུབ་པས་དེའི་སྟེང་དུ་དགག་ཆོས་ལས་གཞན་སྒྲུབ་ཆོས་ཀྱང་ཁས་བླངས་པ་མེད་པའི་ཕྱིར་རོ་ཞེས་པའོ། །གཉིས་པ་རྣམ་གཞག་དེའི་སྐྱོན་སྤོང་བ་ནི་འགལ་བ་བརྗོད་པའི་ཐལ་འགྱུར་གྱིས་སྤྲོས་པ་མཐའ་དག་གཅོད་མི་ནུས་ན་ཉི་ཚེ་བའི་སྟོང་པ་ཙམ་གྱིས་དབུ་མར་འགྲུབ་པར་འགྱུར་རོ། །ནུས་ན་ཅིག་ཆར་རམ་རིམ་གྱིས་གཅོད། ཅིག་ཆར་གཅོད་ན་རིགས་པ་གཞན་རྣམས་དོན་མེད་པར་འགྱུར། རིམ་གྱིས་གཅོད་ན་ཤེས་བྱ་མཐའ་ཡས་པས་སྤྲོས་པ་གཅོད་པའི་དུས་མེད་པར་འགྱུར་རོ་ཞེ་ན། རྟོག་པ་སེལ་འཇུག་ཡིན་པས་རིམ་གྱིས་གཅོད་ཀྱང་སྤྲོས་པ་ཆོད་པའི་དུས་མེད་པར་མི་འགྱུར་ཏེ། ཆོས་གཅིག་གི་སྟེང་དུ་བདེན་པའི་སྤྲོས་པ་ཆོད་ན་དེ་དང་རིགས་འདྲ་བའི་ཆོས་གཞན་ལ་ཡང་རིགས་པ་དེ་ཁ་སྤོ་ནུས་པའི་ཕྱིར། ཆོས་ཐམས་ཅད་ལ་སྤོ་ནུས་པའི་ངེས་པ་ནི་མེད་དེ། དངོས་པོར་སྨྲ་བ་བཞིན་ནོ། །འོན་ཀྱང་དེ་དག །རྣལ་འབྱོར་པ་ཡང་བློ་ཁྱད་ཀྱིས། །གོང་མ་གོང་མ་རྣམས་ཀྱིས་གནོད། །ཞེས་པའི་ཚུལ་གྱིས་རང་རང་གི་གྲུབ་མཐས་བཏགས་པའི་གྲུབ་མཐའ་གཙོ་བོ་གྲུབ་མཐའ་གོང་མས་བཀག་པ་ན་དགག་བྱ་གཞན་མེད་པས། ཐུག་མེད་དུ་མི་འགྱུར་རོ། ། གསུམ་པ་དེ་ཉིད་གཞུང་འདིར་རིགས་པས་སྒྲུབ་པའི་ཚུལ་ལ་གཉིས་ཏེ། མཐའ་བཞིའི་སྐྱེ་བ་རིགས་པས་དགག རང་གཞན་སྡེ་པའི་རྩོད་པ་སྤང་བའོ། །དང་པོ་ལ་གསུམ་སྟེ། རྟེན་འབྲེལ་བདེན་པའི་སྐྱེ་བ་བཀག་པའི་དོན་དུ་བཤད། རྟེན་འབྲེལ་རྟེན་ནས་སྐྱེ་བའི་དོན་དུ་བཤད། མཐའ་གཉིས་སྤངས་པའི་རྟེན་འབྲེལ་རྟོགས་པའི་ཕན་ཡོན་བཤད་པའོ། །དང་པོ་ལ་གསུམ་སྟེ། དམ་བཅའ་མདོར་བསྟན། རིགས་པ་རྒྱས་པར་བཤད། ཚུལ་དེས་གྲུབ་པའི་དོན་ནོ། །དང་པོ་ནི།

གཉིས་པ་ལ་བཞི་སྟེ། བདག་ལས་དང་། གཞན་ལས་དང་། གཉིས་ཀ་ལས་དང་། རྒྱུ་མེད་པར་སྐྱེ་བ་དགག་པའོ། །དང་པོ་ལ་གཉིས་ཏེ། འགྲེལ་པ་མཛད་པའི་རིགས་པས་དགག བསྟན་བཅོས་མཛད་པའི་རིགས་པས་དགག་པའོ། །དང་པོ་ལ་གསུམ་སྟེ། དེ་ཁོ་ན་ཉིད་དུ་བདག་སྐྱེ་དགག འཇིག་རྟེན་གྱི་ཐ་སྙད་དུ་བདག་སྐྱེ་དགག དེ་གཉིས་ཀའི་གྲུབ་དོན་བསྡུ་བའོ། །དང་པོ་ལ་གཉིས་ཏེ། གྲགས་པའི་དོན་མི་རུང་བར་ཐལ་བ། མ་གྲགས་པའི་དོན་ཐོབ་པར་ཐལ་བའོ། །དང་པོ་ལ་གཉིས་ཏེ། སྐྱེ་བ་དོན་མེད་དུ་ཐལ་བ། སྐྱེ་བ་སྐབས་མེད་པར་ཐལ་བའོ། །དང་པོ་ནི། 

སངས་རྒྱས་བསྐྱངས་ཀྱི་རིགས་པའོ། །གཉིས་པ་ནི། 

ཟླ་བས་ཁ་བསྐང་བའོ། ། གཉིས་པ་ལ་གསུམ་སྟེ། སྐྱེ་བ་ཐུག་པ་མེད་པར་ཐལ་བ། རྒྱུ་འབྲས་ངོ་བོ་འཆོལ་བར་ཐལ་བ། ཕན་ཚུན་རྟོགས་པ་མཚུངས་པར་ཐལ་བའོ། །དང་པོ་ནི། 

སངས་རྒྱས་བསྐྱངས་ཀྱི་རིགས་པའོ། །གཉིས་པ་ནི། 

རྐང་པ་དང་པོ་གཉིས་ཀྱིས་ཐལ་བ་དངོས་དང་། ཕྱི་མ་གཉིས་ཀྱིས་དེའི་ཉེས་སྤོང་དགག་པའོ། །གསུམ་པ་ནི། 

ཕྱི་མ་འདི་གཉིས་ཟླ་བས་ཁ་བསྐང་བའོ། །གཉིས་པ་ནི། 

འཇིག་རྟེན་གྱི་ཐ་སྙད་དུ་ཡང་ས་མྱུག་ལྟ་བུ་ལ་གཅིག་གི་ཐ་སྙད་ཁས་མི་ལེན་པ་ཡིན་གྱི། རྒྱུ་འབྲས་ཙམ་ལ་ནི་མ་ངེས་པར་མངོན་ནོ། །གསུམ་པ་ནི། 

གཉིས་པ་བསྟན་བཅོས་མཛད་པའི་རིགས་པས་དགག་པ་ནི། 

རྩ་ཤེར་ལས། རྒྱུ་དང་འབྲས་བུ་གཅིག་ཉིད་དུ། །ནམ་ཡང་འཐད་པར་མི་འགྱུར་རོ། །རྒྱུ་དང་འབྲས་བུ་གཅིག་ཉིད་ན། །སྐྱེད་དང་བསྐྱེད་པ་གཅིག་ཏུ་འགྱུར། །ཞེས་དང་། གལ་ཏེ་ཤིང་འདི་མེ་ཡིན་ན། །བྱེད་པ་པོ་དང་ལས་གཅིག་འགྱུར། །ཞེས་གསུངས་པ་བཀོད་པའོ། ། གཉིས་པ་གཞན་ལས་སྐྱེ་བ་དགག་པ་ལ་གཉིས་ཏེ། འདོད་པ་བརྗོད་པ་དང་། སུན་འབྱིན་བཤད་པའོ། །དང་པོ་ནི། རང་སྡེ་དངོས་པོར་སྨྲ་བ་རྣམས་ན་རེ། འདིར་དངོས་པོ་རྣམས་བདག་ལས་འབྱུང་བར་མི་འགྱུར་ཏེ། ཞེས་བྱ་བ་འདི་ངེས་པ་ཡིན་ལ། ཕྱོགས་འདི་ནི་རིགས་པ་ཉིད་ཀྱང་ཡིན་ན། གང་འདི་སྐད་དུ་གཞན་དག་ལས་ལྟ་ག་ལ་ཞིག་ཅེས་སྨྲས་པ་དེ་ནི་མི་རིགས་སོ། །འདི་ལྟར་གཞན་དུ་གྱུར་པའི་རྐྱེན་བཞི་པོ་རྒྱུ་དང་། དམིགས་པ་དང་། དེ་མ་ཐག་པ་དང་། དེ་བཞིན་དུ་བདག་པོ་སྟེ་རྐྱེན་རྣམས་དངོས་པོ་རྣམས་ཀྱི་བསྐྱེད་པར་བྱེད་པའོ་ཞེས་བྱ་བའི་གསུང་རབ་ལ་ལྟོས་ནས་མི་འདོད་བཞིན་དུ་ཡང་གཞན་ལས་སྐྱེ་བ་ཁས་བླང་བར་བྱའོ་ཞེས་ཟེར་རོ། །རྩ་ཤེར་ལས་ཀྱང་རབ་བྱེད་དང་པོར་གཞན་སྐྱེ་དགག་པའི་དབང་དུ་བྱས་ནས། རྐྱེན་རྣམས་བཞི་སྟེ་རྒྱུ་དང་ནི། །ཞེས་སོགས་ཚིགས་བཅད་གཅིག་གིས་ཕྱོགས་སྔ་བརྗོད་པ་དེ་ཉིད་འདིར་བླངས་པའོ། ། གཉིས་པ་ལ་གསུམ་སྟེ། བདེན་པ་གཉིས་ལ་ལྟོས་པའི་གཞན་སྐྱེ་དགག དེ་ལྟར་དགག་པའི་ཕན་ཡོན་རྣམ་གཉིས་བསྟན། གཞན་སྐྱེ་སྒྲུབ་བྱེད་རྣམ་རིག་གྲུབ་མཐའ་བཟློག་པའོ། །དང་པོ་ལ་གཉིས་ཏེ། དོན་དམ་དུ་གཞན་ལས་སྐྱེ་བ་དགག་པ། ཀུན་རྫོབ་ཏུ་གཞན་ལས་སྐྱེ་བ་དགག་པའོ། །དང་པོ་ལ་གཉིས་ཏེ། གནོད་བྱེད་ཀྱི་རིགས་པ་བརྗོད། འཇིག་རྟེན་གྱི་གནོད་པ་སྤོང་བའོ། །དང་པོ་ལ་གསུམ་སྟེ། ཧ་ཅང་ཐལ་བའི་གནོད་བྱེད་བརྗོད། དུས་ལ་བརྟགས་ཏེ་གཞན་སྐྱེ་དགག མུ་བཞིར་བརྟགས་ཏེ་གཞན་སྐྱེ་དགག་པའོ། །དང་པོ་ལ་གཉིས་ཏེ། རིགས་མི་མཐུན་པ་ལས་སྐྱེ་བར་ཐལ། སྐྱེ་བ་ངེས་པ་མེད་པར་ཐལ་བའོ། །དང་པོ་ནི། 

རྩ་ཤེར་ལས། རྒྱུ་དང་འབྲས་བུ་གཞན་ཉིད་དུ། །ནམ་ཡང་འཐད་པར་མི་འགྱུར་རོ། །རྒྱུ་དང་འབྲས་བུ་གཞན་ཉིད་ན། །རྒྱུ་དང་རྒྱུ་མིན་མཚུངས་པར་འགྱུར། །ཞེས་གསུངས་པའི་རིགས་པའོ། ། གཉིས་པ་ལ་གཉིས་ཏེ། ཐལ་བ་དངོས། རྩོད་པ་སྤོང་བའོ། །དང་པོ་ནི། 

འདི་གཉིས་ཀ་ཡང་རྒྱུ་མཚན་མཚུངས་པའི་མགོ་སྙོམས་སོ། ། གཉིས་པ་ལ་གཉིས་ཏེ། རྩོད་པ་དང་ལན་ནོ། །དང་པོ་ནི། 

གཉིས་པ་ནི། 

སྒྲུབ་བྱེད་བསྒྲུབ་བྱ་དང་མཚུངས་པས་མ་གྲུབ་པའོ། ། གཉིས་པ་ལ་གཉིས་ཏེ། དུས་ཐ་དད་ལ་གཞན་ཉིད་མེད་པས་གཞན་སྐྱེ་དགག དུས་མཉམ་པ་ལ་སྐྱེ་བ་མེད་པས་གཞན་སྐྱེ་དགག་པའོ། །དང་པོ་ལ་གཉིས་ཏེ། དགག་པ་དངོས། རྩོད་པ་སྤོང་བའོ། །དང་པོ་ནི། 

གཉིས་པ་ལ་གཉིས་ཏེ། གཞན་གཞུང་རྗེས་སུ་བརྗོད། དེ་ཉིད་བཟློག་བྱེད་བཤད་པའོ། །དང་པོ་ནི། 

གཉིས་པ་ནི། 

གཉིས་པ་ནི། 

གསུམ་པ་མུ་བཞིར་བརྟགས་ཏེ་གཞན་སྐྱེ་དགག་པ་ནི། 

རྩ་ཤེར་ལས་འབྲས་བུ་ངོ་བོ་ཉིད་ཡོད་ན། །རྒྱུས་ནི་ཅི་ཞིག་སྐྱེད་པར་བྱེད། །འབྲས་བུ་ངོ་བོ་ཉིད་མེད་ན། །རྒྱུས་ནི་ཅི་ཞིག་སྐྱེད་པར་བྱེད། །སྐྱེ་བ་ཡོད་པ་མ་ཡིན་ན། །རྒྱུ་ཉིད་འཐད་པར་མི་འགྱུར་རོ། །རྒྱུ་ཉིད་འཐད་པ་ཡོད་མིན་ན། །འབྲས་བུ་གང་གིས་ཡིན་པར་འགྱུར། །ཞེས་པའི་རིགས་པས་འབྲས་བུ་ཡོད་པ་དང་། མེད་པ་བསྐྱེད་པ་གཉིས་ཀ་ཡིན་ན་ཡང་བཤད་ཟིན་པའི་ཉེས་པར་ཐལ་བས་དགག དེར་མ་ཟད་དབུ་མ་ལས། མྱ་ངན་འདས་པ་དངོས་པོ་དང་། །དངོས་མེད་གཉིས་ཀར་ཇི་ལྟར་འགྱུར། །དེ་གཉིས་གཅིག་ལ་ཡོད་མིན་ཏེ། །སྣང་བ་དང་ནི་མུན་པ་བཞིན། །ཞེས་དང་། བྱེད་པ་པོར་གྱུར་མ་གྱུར་པ། །གྱུར་མ་གྱུར་དེ་མི་བྱེད་དེ། །ཡིན་དང་མ་ཡིན་གྱུར་ཅིག་ལ། །ཕན་ཚུན་འགལ་བས་ག་ལ་ཡོད། །ཅེས་པའི་རིགས་པས་ཀྱང་འགོག་པའོ། །གཉིས་ཀ་དང་བྲལ་བ་ལ་ཡང་རྐྱེན་གྱིས་ཅི་ཞིག་བྱ་སྟེ། མི་སྲིད་པའི་ཕྱིར་རོ། ། གཉིས་པ་འཇིག་རྟེན་གྱི་གནོད་པ་སྤང་བ་ལ་གཉིས་ཏེ། གཞན་གཞུང་རྗེས་སུ་བརྗོད། ཟློག་བྱེད་རིགས་པ་བཤད་པའོ། །དང་པོ་ནི། 

དངོས་པོར་སྨྲ་བ་ན་རེ། གཞན་སྐྱེ་སྒྲུབ་པའི་རིགས་པ་གཞན་གྱིས་ཅི་ཞིག་བྱ་སྟེ།འཇིག་རྟེན་གྱིས་མཐོང་བ་འདི་རང་གི་ལྟ་བ་ལ་གནས་པ་ན་ཤིན་ཏུ་སྟོབས་དང་ལྡན་པ་ཡིན་ཞིང་། གཞན་ཁོ་ན་ལས་སྐྱེ་བར་ཡང་འཇིག་རྟེན་པས་མཐོང་བའི་ཕྱིར་གཞན་སྐྱེ་ཡོད་པར་གྲུབ་ཅིང་། གཞན་སྐྱེ་དགག་པ་ལ་གནོད་དོ་ཞེ་ན། གཉིས་པ་ལ་གསུམ་སྟེ། འཇིག་རྟེན་ཚད་མ་དགག་ཕྱིར་བདེན་གཉིས་རྣམ་དབྱེ་བསྟན། དེས་ན་དེ་ཉིད་སྐབས་སུ་འཇིག་རྟེན་གྱིས་མི་གནོད། འཇིག་རྟེན་ཉིད་ཀྱིས་གནོད་པའི་ཡུལ་གྱི་ཁྱད་པར་བཤད་པའོ། །དང་པོ་ལ་གཉིས་ཏེ། མཚན་ཉིད་སྤྱིར་བསྟན། མཚན་གཞི་སོ་སོར་བཤད་པའོ། །དང་པོ་ནི། 
 
 འཇིག་རྟེན་གྱིས་མཐོང་བས་གནས་ལུགས་དཔྱོད་པའི་རིགས་པ་ལ་གནོད་པར་འདོད་པ་ཁྱོད་ལ་འཇིག་རྟེན་གྱི་བྱུང་ཚུལ་ཤིན་ཏུ་མང་ཞིང་རྒྱ་ཆེ་བ་མ་བཤད་པར་འཇིག་རྟེན་གྱིས་གནོད་པའི་བླ་བརྡོལ་ལས་བཟློག་པར་མི་ནུས་པས། འཇིག་རྟེན་གྱིས་གནོད་པ་དང་མི་གནོད་པའི་ཡུལ་ཁྱད་པར་ཅན་བསྟན་པའི་ཕྱིར། རེ་ཤིག་བདེན་པ་གཉིས་ཀྱི་རྣམ་བཞག་བཤད་པ་ནི། སངས་རྒྱས་བཅོམ་ལྡན་འདས་ཀྱིས་གདུལ་བྱ་ལ་ཐ་སྙད་ཀྱི་སྒོ་ནས་གནས་ལུགས་བསྟན་པའི་ཚེ། དངོས་པོ་ཐམས་ཅད་ལ་ཀུན་རྫོབ་དང་དོན་དམ་པའི་ངོ་བོ་གཉིས་བསྟན་ཏེ། དངོས་པོ་ཐམས་ཅད་ལ་འཕགས་པའི་མཉམ་བཞག་ཡེ་ཤེས་ཀྱིས་རང་གི་ངོ་བོ་སྟོང་ཉིད་རྙེད་པ་དང་། བརྫུན་པ་མཐོང་བའི་སོ་སོའི་སྐྱེ་བོའི་བློས་བརྫུན་པའི་སྟོབས་ལས་རང་གི་ངོ་བོ་ཡོད་པར་རྙེད་པ་ཉིད་ལ་བདེན་པ་གཉིས་སུ་བཞག་པ་ཡིན་གྱི། དེ་གཉིས་ངོ་བོ་ཐ་དད་དུ་ཡོད་པ་ནི་མ་ཡིན་ནོ། །དེ་ལྟར་བློའི་སྒོ་ནས་ངོ་བོ་གཉིས་འཛིན་པའི་མཐོང་བ་ཡང་དག་པའི་ཡུལ་ནི་དོན་དམ་བདེན་པ་ཡིན་ལ། མཐོང་བ་བརྫུན་པའི་ཡུལ་ནི་ཀུན་རྫོབ་བདེན་པའོ། །འདིར་ཁ་ཅིག༢༠ འདིས་ནི་མྱུ་གུ་ལྟ་བུ་གཅིག་གི་ངོ་བོ་ལ་ཡང་ཕྱེ་ན་ཀུན་རྫོབ་ཡིན་པ་དང་། དོན་དམ་པའི་ངོ་བོ་གཉིས་ཡོད་པར་སྟོན་གྱི། མྱུ་གུའི་ངོ་བོ་གཅིག་ཉིད་སོ་སྐྱེ་དང་འཕགས་པ་ལ་ལྟོས་ནས་བདེན་པ་གཉིས་སུ་སྟོན་པ་གཏན་མ་ཡིན་ནོ། །དེ་ལྟར་བྱས་ན་ངོ་བོ་མེད་པའི་ཆོས་མི་སྲིད་པས། གཞི་གྲུབ་པ་ཡིན་ན། ངོ་བོ་གཅིག་དང་ཐ་དད་ལས་མ་འདས་ལ། ངོ་བོ་ཡོད་པ་ཁས་ལེན་ཀྱང་། རང་བཞིན་གྱིས་གྲུབ་པའི་ངོ་བོ་མེད་པ་མི་འགལ་ལོ་ཞེས་དང་། བདེན་གཉིས་ངོ་བོ་གཅིག་ལ་ལྡོག་པ་ཐ་དད་པ་བྱས་པ་དང་། མི་རྟག་པ་ལྟ་བུ་སྟེ། བྱང་ཆུབ་སེམས་འགྲེལ་ལས། ཀུན་རྫོབ་ལས་ནི་ཐ་དད་པར། །དེ་ཉིད་དམིགས་པ་མ་ཡིན་ཏེ། །ཀུན་རྫོབ་སྟོང་པ་ཉིད་དུ་བཤད། །སྟོང་ཉིད་ཁོ་ན་ཀུན་རྫོབ་ཡིན། །མེད་ན་མི་འབྱུང་ངེས་པའི་ཕྱིར། །བྱས་དང་མི་རྟག་པ་བཞིན་ནོ། །ཞེས་བྱ་བ་བྲིས་སོ། །དེ་ནི་མི་འཐད་དེ། མྱུ་གུའི་ངོ་བོར་གྱུར་པའི་ཀུན་རྫོབ་ཀྱི་ངོ་བོ་དེ་དེའི་ངོ་བོར་གྱུར་པའི་དོན་དམ་གྱི་ངོ་བོ་ཡིན་པར་ཐལ། དེ་གཉིས་ངོ་བོ་གཅིག་ཡིན་པའི་ཕྱིར། འདོད་ན། མཐོང་བ་བརྫུན་པས་རྙེད་པའི་ངོ་བོ་དེ་མཐོང་བ་ཡང་དག་པས་རྙེད་པའི་ངོ་བོ་ཡིན་པར་ཐལ། འདོད་པ་དེའི་ཕྱིར། འདོད་ན། མཐོང་བ་བརྫུན་པས་རྙེད་པ་དེ་མཐོང་བ་ཡང་དག་པས་རྙེད་པར་ཐལ། འདོད་པ་དེའི་ཕྱིར། འདོད་ན། དེ་གཉིས་ཡུལ་གྱི་ངོ་བོ་རྙེད་ཚུལ་ཁྱད་པར་མེད་པར་འགྱུར་རོ། །གཞན་ཡང་མྱུ་གུ་ལྟ་བུ་གཅིག་ཉིད་ལ། བདེན་པ་གཉིས་ཀྱི་མིང་གིས་བཏགས་པའི་བཏགས་དོན་ཐ་སྙད་དུ་རྙེད་པར་ཐལ། མྱུ་གུའི་ངོ་བོ་ཡིན་པར་གྱུར་པའི་བདེན་གཉིས་ཀྱི་ངོ་བོ་གཉིས་ཡོད་པའི་ཕྱིར། ཡུལ་ཅན་འཕགས་པའི་མཉམ་བཞག་དེས་མཐོང་བ་བརྫུན་པས་རྙེད་པའི་རྙེད་དོན་དེ་མཐོང་བར་ཐལ། དེ་མཐོང་བ་ཡང་དག་པས་རྙེད་པའི་རྙེད་དོན་ལ་སྒྲུབ་འཇུག་གང་ཞིག ཡུལ་དེ་གཉིས་ངོ་བོ་གཅིག་ཡིན་པའི་ཕྱིར། གཞན་ཡང་རང་རང་ངོ་བོས་སྟོང་པར་སྒྲུབ་པ་ལ་དགག་བྱ་དོན་དམ་གྱི་ཁྱད་པར་སྦྱར་དགོས་པར་ཐལ། བདེན་གཉིས་ཐ་སྙད་དུ་རང་རང་ངོ་བོས་མི་སྟོང་པའི་ཕྱིར། སྔ་ཕྱི་གཉིས་ཆར་གྱི་རྟགས་བསལ་ཁས་བླངས་སོ། །དེས་ན་བདེན་གཉིས་བྱས་མི་རྟག་བཞིན་དུ་ངོ་བོ་གཅིག་ཏུ་འདོད་པ་དང་། ཆོས་ཐམས་ཅད་མིང་གི་ཐ་སྙད་ཀྱིས་བཏགས་པའི་དབང་གིས་བཞག་པ་མ་གཏོགས་པར་མིང་གིས་བཏགས་པའི་དོན་ཐ་སྙད་དུ་ཡང་མེད་པར་འདོད་པ་ནི་འགལ་མི་འགལ་བློ་གཟུ་བོར་གནས་པ་དག་གིས་དཔྱོད་ཅིག བྱང་ཆུབ་སེམས་འགྲེལ་གྱི་ལུང་གི་དོན་ནི། བདེན་གཉིས་ཕན་ཚུན་ལྟོས་ནས་འཇོག་དགོས་པས་ངོ་བོ་ཐ་དད་དུ་མེད་པའི་དཔེར་བྱས་མི་རྟག་གསུངས་པ་ཡིན་གྱི། ངོ་བོ་གཅིག་པའི་དཔེ་ནི་མ་ཡིན་ཏེ། དབུ་མ་ཐལ་འགྱུར་བས་ཕན་ཚུན་ལྟོས་ནས་གྲུབ་པའི་ཆོས་ལ་ངོ་བོ་གཅིག་དང་ཐ་དད་གཉིས་ཀ་ཁས་མི་ལེན་པའི་ཕྱིར། གཞན་དུ་ན་རྒྱུ་འབྲས་ལ་ངོ་བོ་གཅིག་དང་ཐ་དད་གང་རུང་གཅིག་ཅིའི་ཕྱིར་ཁས་མི་ལེན་ལེགས་པར་སོམས་ཤིག གཉིས་པ་ལ་གཉིས་ཏེ། ཀུན་རྫོབ་བདེན་པ་དབྱེ་བའི་སྒོ་ནས་བཤད། དོན་དམ་བདེན་པ་དཔེ་ཡི་སྒོ་ནས་བཤད་པའོ། །དང་པོ་ལ་གཉིས་ཏེ། སོ་སྐྱེའི་བློ་ལ་ལྟོས་པའི་དབྱེ་བ། སྐྱེ་འཕགས་གཉིས་ལ་ལྟོས་པའི་དབྱེ་བའོ། །དང་པོ་ལ་བཞི་སྟེ། ཡུལ་ཅན་མཐོང་བ་བརྫུན་པ་གཉིས་སུ་དབྱེ། ཚུལ་དེས་ཡུལ་ལ་ཡང་ལོག་གཉིས་སུ་གྲུབ། གཉིས་པ་འཇིག་རྟེན་ལས་ཀྱང་མེད་པར་བསྟན། དེ་ཉིད་དཔེར་བྱས་སྐབས་ཀྱི་ལན་ལ་སྦྱར་བའོ། །དང་པོ་ནི། 
 
 མཐོང་བ་བརྫུན་པ་ཉིད་ལ་ཡང་། གློ་བུར་གྱི་འཁྲུལ་རྒྱུས་མ་སླད་པའི་དབང་པོ་གསལ་བ་དང་། གློ་བུར་གྱི་འཁྲུལ་རྒྱུས་སླད་པའི་དབང་པོ་སྐྱོན་ལྡན་གྱི་ཤེས་པ་གཉིས་ཡོད་པ་ལས་སྔ་མ་ནི་འཇིག་རྟེན་ཉིད་ལ་ལྟོས་ནས་མཐོང་བ་ཡང་དག་པ་དང་། ཕྱི་མ་ནི་འཇིག་རྟེན་ཉིད་ལ་ལྟོས་ནས་མཐོང་བ་བརྫུན་པར་བཞག་སྟེ། འགྲེལ་པར། དེའི་ཕྱིར་དེ་ལྟར་བདེན་པ་གཉིས་རྣམ་པར་གཞག་ནས། མཐོང་བ་བརྫུན་པ་རྣམས་ལ་ཡང་། མཐོང་བ་ཡང་དག་པ་དང་བརྫུན་པ་ཉིད་ལ་གཉིས་ཉིད་ཡོད་པས་ཞེས་གསུངས་པས་སོ། །གཉིས་པ་ནི། 
 
སྔར་གྱི་ཡུལ་ཅན་གཉིས་པོ་དེས་ཡུལ་ལ་ཡང་ལོག་གཉིས་སུ་ཕྱེ་བའོ། །འདིར་ཕྱི་མ་དག་ཡང་དག་ཀུན་རྫོབ་དང་ལོག་པའི་ཀུན་རྫོབ་ཀྱི་ཐ་སྙད་ནི་རང་རྒྱུད་པའི་ལུགས་ཡིན་གྱི། ཐལ་འགྱུར་བས་ནི་འཇིག་རྟེན་ཉིད་ལྟོས་བདེན་པའི་ཀུན་རྫོབ་དང་། འཇིག་རྟེན་ཉིད་ལྟོས་ལོག་པའི་ཀུན་རྫོབ་ཞེས་ཁས་ལེན་ཅིང་། སྔ་མ་ཁས་མི་ལེན་ཏེ། ཡང་དག་ཡིན་ན་ཀུན་རྫོབ་ཡིན་པར་འགལ་བའི་ཕྱིར་རོ་ཞེས་སྨྲའོ། །འོ་ན་ཀུན་རྫོབ་བདེན་པ་ཞེས་པའི་ཐ་སྙད་ཀྱང་མི་འཐད་པར་འགྱུར་ཏེ། ཀུན་རྫོབ་ཡིན་ན་བདེན་པ་ཡིན་པར་འགལ་བའི་ཕྱིར། དེ་ནི་བློ་ཀུན་རྫོབ་པའི་ངོ་བོར་བདེན་པ་ལ་འཇོག་པས་སྐྱོན་མེད་དོ་སྙམ་ན། ཡང་དག་ཀུན་རྫོབ་ཅེས་པ་ཡང་། བློ་ཀུན་རྫོབ་པ་ལ་ལྟོས་ནས་ཡང་དག་ཏུ་འཇོག་པས་སྐྱོན་མེད་དེ། འགྲེལ་པའི་ལུང་སྔར་དྲངས་པ་ལས། མཐོང་བ་བརྫུན་པ་ཉིད་ལ་ཡང་། མཐོང་བ་ཡང་དག་པ་དང་། མཐོང་བ་བརྫུན་པ་གཉིས་སུ་ཕྱེ་བ་ལྟ་བུའོ། །དེས་ན་ཇོ་བོ་རྗེ་རྗེས་འབྲང་དང་བཅས་པ་དང་། ཞང་ཐང་སག་པ་རྗེས་འབྲང་དང་བཅས་པ་སོགས་ཐལ་འགྱུར་བའི་ལུགས་ལ་ཤིན་ཏུ་མཁས་པ་སྔར་བྱོན་པ་རྣམས་ཀྱིས་ཡང་ལོག་གི་ཐ་སྙད་ཐལ་རང་གཉིས་ལ་ཁྱད་པར་མེད་པར་རྣམ་གཞག་མཛད་པ་ལྟར་ཁྱད་པར་མེད་པར་ཁས་བླང་བར་བྱའོ། །གསུམ་པ་ནི། 
 
ཚིག་རྐང་དང་པོ་གཉིས་ཀྱིས་ཡིད་གློ་བུར་གྱི་འཁྲུལ་རྒྱུས་སླད་པའི་ཤེས་པ་དང་། གསུམ་པས་དབང་ཤེས་གློ་བུར་གྱི་འཁྲུལ་རྒྱུས་སླད་པའི་ཡུལ་རྣམས་དོན་དམ་དུ་མེད་པར་མ་ཟད། ཀུན་རྫོབ་ཉིད་ལ་ཡང་འཇིག་རྟེན་གྱི་ཐ་སྙད་དུ་མེད་པར་བསྟན་ཏོ། །འདིར་གནད་ཀྱི་དོན་འདི་ཆེ་སྟེ། འཕགས་པའི་མཉམ་བཞག་ལ་ལྟོས་ནས་མཐོང་བ་བརྫུན་པར་བཞག་པའི་ཡུལ་ཐམས་ཅད་བློ་ཀུན་རྫོབ་པའི་ངོར་བདེན་པས་ཀུན་རྫོབ་བདེན་པ་ཡིན་པར་ཁྱད་པར་མེད་ཀྱང་། ཐ་སྙད་བདེན་པ་ཡིན་མིན་གྱི་ཁྱད་པར་ཡོད་དེ། ལོག་པའི་ཀུན་རྫོབ་བདེན་པ་རྣམས་ནི་ཐ་སྙད་བདེན་པ་མ་ཡིན་ཏེ། གྲུབ་མཐའ་ལ་ཞུགས་མ་ཞུགས་ཐམས་ཅད་ལ་ཐུན་མོང་དུ་ཡོད་པའི་ལྷན་སྐྱེས་ཀྱི་བློ་རང་དགའ་བའི་ངོར་བདེན་པའི་ཐ་སྙད་མི་བྱེད་པའི་ཕྱིར། འོ་ན་ཀུན་རྫོབ་ཀྱི་བདེན་པ་ཡང་མ་ཡིན་པར་མཚུངས་སོ་ཞེ་ན། དེ་ནི་གནད་མ་ཟིན་པ་སྟེ། མཐོང་བ་བརྫུན་པའི་ངོར་བདེན་པའི་ཕྱིར་མཐོང་བ་བརྫུན་པ་ལ་གཉིས་སུ་ཕྱེ་བའི་གཉིས་ཀ་མཐོང་བ་བརྫུན་པ་ཡིན་པར་ཁྱད་པར་མེད་ཅིང་། ཕྱི་མའི་ངོར་བདེན་པ་ཡང་དེ་བློ་ལ་ལྟོས་གཉིས་ཆར་བདེན་པ་སྟེ། ཞེས་གསུངས་པས་བསྟན་པའི་ཕྱིར་རོ། །མདོར་ན་ལོག་པའི་ཀུན་རྫོབ་ཐམས་ཅད་ནི་ཀུན་རྫོབ་བདེན་པ་ཡིན་ཀྱང་། ཐ་སྙད་ལ་ནི་མ་བརྟེན་པར། །དམ་པའི་དོན་ནི་རྟོགས་མི་འགྱུར། །ཞེས་དང་། ཐ་སྙད་བདེན་པ་ཐབས་སུ་གྱུར་པ་དང་། །ཞེས་དང་། འཇིག་རྟེན་ཀུན་རྫོབ་བདེན་པ་དང་། །ཞེས་པ་རྣམས་ཀྱིས་བསྟན་པའི་ཐ་སྙད་བདེན་པ་དང་། འཇིག་རྟེན་ཀུན་རྫོབ་བདེན་པ་ལྟར་ཐ་སྙད་དུ་ཡོད་པ་ནི་མ་ཡིན་ཏེ། དེ་དག་ནི་གསུང་རབ་ཀྱི་བརྗོད་བྱ་ཐམས་ཅད་བདེན་པ་གཉིས་སུ་འདུས་པར་གསུངས་པའི་ཡ་རྒྱལ་གྱི་ཀུན་རྫོབ་བདེན་པ་ཡིན་ལ། ལོག་པའི་ཀུན་རྫོབ་རྣམས་ནི་དེ་ལྟར་མ་ཡིན་པའི་ཕྱིར་ཏེ། དོན་དམ་བདེན་པ་རྟོགས་པའི་ཐབས་སུ་མི་རུང་བའི་ཕྱིར་རོ། །དེས་ན་འདིའི་གྲུབ་འབྲས་ལ། ཀུན་རྫོབ་བདེན་པ་ཡིན་ན་ཡོད་པས་མ་ཁྱབ་ཅིང་། ཐ་སྙད་བདེན་པ་ཡིན་ན་ཡོད་པས་ཁྱབ་ཅེས་དང་། ཀུན་རྫོབ་ཏུ་ཡོད་ན་ཡོད་པས་མ་ཁྱབ་ཅིང་། ཐ་སྙད་དུ་ཡོད་ན་ཡོད་པས་ཁྱབ་ཅེས་འབྱུང་ལ། དེང་སང་སྒྲོས་རང་དགའ་བ་རེ་རེའི་རྗེས་སུ་སྐྱེ་བོ་མང་པོ་ཁ་མཐུན་ངོར་མི་བདེ་ཡང་། དབུ་མའི་གཞུང་ལུགས་ཀྱི་མགོ་འཇུག་བསྒྲིགས་ན་འདི་ལས་གཞན་དུ་སྨྲ་ཐབས་ཨེ་འདུག་ལེགས་པར་དཔྱོད་ཅིག ཁྱད་པར་འདི་མ་ཕྱེད་པར་ཁ་ཅིག་༢༢གཞུང་འདི་ལ་ཞེན་ཡུལ་ལ་འཁྲུལ་པའི་ཞེན་ཡུལ་ཐ་སྙད་དུ་ཡང་མེད་པར་བསྟན་པ་ཞེས་པའི་ས་བཅད་བྱས་ནས། མུ་སྟེགས་བྱེད་རྣམས་ཀྱིས་རང་རང་གི་གཞུང་ལས་བྱུང་བའི་བདག་ཉིད་ཇི་ལྟ་བ་བཞིན་དུ་ཡོན་ཏན་གསུམ་ལ་སོགས་པ་གང་བརྟགས་པ་ནི་འཇིག་རྟེན་གྱི་ཀུན་རྫོབ་ཏུ་ཡང་ཡོད་པ་མ་ཡིན་ནོ། །འདིས་ནི་ལུགས་འདིས་བློ་འཁྲུལ་པ་གཅིག་གི་ངོར་ཡོད་པ་ལ་ཀུན་རྫོབ་ཏུ་ཡོད་པར་འཇོག་ཟེར་བར་ལེགས་པར་བཀག་གོ་ཞེས་དང་། ད་ལྟ་གཟུགས་སྒྲ་སོགས་ལྔ་རང་གི་མཚན་ཉིད་ཀྱིས་གྲུབ་པར་དབང་ཤེས་ལ་སྣང་བ་ནི་མ་རིག་པས་སླད་པ་ཡིན་པས་ཤེས་པ་དེ་དང་།གཟུགས་བརྙན་དང་བྲག་ཆ་སོགས་སྣང་བའི་དབང་ཤེས་རྣམས་ལ་ཕྲ་རགས་ཙམ་མ་གཏོགས་པ་སྣང་ཡུལ་ལ་འཁྲུལ་མ་འཁྲུལ་ལ་ཁྱད་པར་མེད་ཅིང་། སྔོ་སོགས་རང་གི་མཚན་ཉིད་ཀྱིས་གྲུབ་པ་དག་གཟུགས་བརྙན་བྱད་བཞིན་དུ་ཡོད་པ་མི་སྲིད་ཀྱང་། བྱད་བཞིན་དུ་མེད་པའི་གཟུགས་བརྙན་ཡོད་པ་བཞིན་དུ། རང་གི་མཚན་ཉིད་ཀྱིས་གྲུབ་པ་མིན་ཀྱང་སྔོ་སོགས་ཡོད་དགོས་ལ། དེ་ཡང་ཕྱི་རོལ་གྱི་དོན་དུ་ཡོད་པ་བཞིན་དུ་གཟུགས་བརྙན་ཡང་གཟུགས་ཀྱི་སྐྱེ་མཆེད་དུ་བཞེད་པ་ཡིན་ཏེ། འོག་ནས་གཟུགས་བརྙན་གྱིས་དེ་སྣང་བའི་དབང་ཤེས་བསྐྱེད་པར་ཡང་གསུངས་སོ། །ཚུལ་དེ་དག་ནི་མིག་ལ་རྟ་གླང་དུ་སྣང་བའི་སྒྱུ་མ་དང་། བྲག་ཆ་སོགས་ལ་ཡང་ཤེས་པར་བྱ་སྟེ། ལུགས་འདིའི་རྣམ་བཞག་ཐུན་མོང་མ་ཡིན་པའོ། །ཞེས་བྲིས་སོ། །དེ་ལ་མུ་སྟེགས་བྱེད་རྣམས་ཀྱིས་བརྟགས་པའི་ཞེན་ཡུལ་འཇིག་རྟེན་ཀུན་རྫོབ་ཏུ་ཡོད་པ་མ་ཡིན་པ་འཐད་ཀྱང་། དེས་བློ་འཁྲུལ་པ་གཅིག་གི་ངོར་ཡོད་པ་ལ་ཀུན་རྫོབ་ཏུ་ཡོད་པར་འཇོག་པ་བཀག་ཅེས་པ་ནི་འཇིག་རྟེན་ཀུན་རྫོབ་བདེན་པའི་ཁྱད་པར་མ་ཕྱེད་པ་སྟེ། དབང་པོ་སྐྱོན་ལྡན་གྱི་ཤེས་པའི་ངོར་བདེན་པས་ཀུན་རྫོབ་བདེན་པར་མི་འཇོག་ན། ཀུན་རྫོབ་བདེན་པ་ཡིན་ན་ཡང་དག་ཀུན་རྫོབ་ཡིན་པས་ཁྱབ་པར་ཐལ་བའི་ཕྱིར་རོ། །དབང་པོ་སྐྱོན་མེད་ཀྱི་ཤེས་པ་དང་། སྐྱོན་ལྡན་གྱི་ཤེས་པ་གཉིས་ཀྱི་སྣང་ཡུལ་མེད་མཚུངས་ཡིན་པར་ཐལ། དེ་གཉིས་སྣང་ཡུལ་ལ་འཁྲུལ་པར་མཚུངས་པའི་ཕྱིར། མ་ཁྱབ་ན་ཞེན་ཡུལ་ལ་འཁྲུལ་པའི་ཤེས་པ་ཡིན་ན་ཞེན་ཡུལ་ཐ་སྙད་དུ་ཡང་མེད་པས་ཁྱབ་པ་བུད། གཞན་ཡང་། ཀུན་རྫོབ་བདེན་པ་ལ་འཇིག་རྟེན་ཉིད་ལྟོས་བདེན་པའི་ཀུན་རྫོབ་དང་། ལོག་པའི་ཀུན་རྫོབ་གཉིས་སུ་ཕྱེ་བ་མི་འཐད་པར་ཐལ། དབང་པོ་སྐྱོན་ལྡན་གྱི་ཤེས་པའི་ཡུལ་སྒྱུ་མ་དང་གཟུགས་བརྙན་སོགས་རྟ་གླང་དང་བྱད་བཞིན་དུ་ཞེན་པའི་ཞེན་ཡུལ་ནི་ཀུན་རྫོབ་བདེན་པ་ཙམ་དུ་ཡང་མི་རུང་། སྣང་ཡུལ་ནི་འཇིག་རྟེན་ཉིད་དུ་བདེན་པའི་ཀུན་རྫོབ་ཡིན་པའི་ཕྱིར། རྟགས་ཕྱི་མ་ཁས་བླངས་ཏེ། རང་གི་མཚན་ཉིད་ཀྱིས་མ་གྲུབ་པའི་སྔོ་སོགས་དང་། བྱད་བཞིན་དུ་མེད་པའི་གཟུགས་བརྙན་གཉིས་ཐ་སྙད་དུ་ཡོད་མཚུངས་སུ་ཁས་བླངས་པའི་ཕྱིར་རོ། །གཟུགས་བརྙན་གྱིས་དེ་སྣང་གི་དབང་ཤེས་བསྐྱེད་པར་གསུངས་པས་གཟུགས་བརྙན་ཕྱི་རོལ་གྱི་དོན་དུ་འདོད་པ་ནི་གོང་དུ་རྨི་ལམ་དུ་དབང་ཤེས་ཡོད་པར་སློབ་དཔོན་འདི་བཞེད་ཅེས་པ་ནི་ལོག་པར་བཤད་པ་ཆེན་པོའོ། །ཞེས་བྲིས་པ་དང་འགལ་ཏེ། དེ་ཕྱིར་རྨི་ལམ་དུ་ཡང་དེར་དངོས་མིག །བརྫུན་པའི་ཡུལ་ཅན་རྟོག་པའི་རྒྱུར་ཁས་བླངས། །ཞེས་གསུངས་པས་སོ། །བཞི་པ་ནི། 
 
 སྔར་མཐོང་བ་བརྫུན་པ་ལ་གཉིས་སུ་ཕྱེ་བའི་དགོས་པ་ཡང་དབང་པོ་སྐྱོན་ལྡན་གྱི་མཐོང་བས་དབང་པོ་སྐྱོན་མེད་ཀྱི་མཐོང་བ་ལ་མི་གནོད་པ་དཔེར་བྱས་ནས་འཇིག་རྟེན་པས་གཞན་སྐྱེ་མཐོང་ན་ཡང་འཕགས་པའི་མཉམ་བཞག་གི་གཟིགས་ངོར་གཞན་སྐྱེ་མེད་པ་ལ་མི་གནོད་པར་བསྒྲུབ་པའོ། །འདིར་དྲི་མེད་བློ་ཞེས་པས་སྔར་གྱི་ཡང་དག་མཐོང་བ་འཕགས་པའི་མཉམ་གཞག་གི་མཁྱེན་པར་གྲུབ་ལ། ཁ་ཅིག་༢༣རང་ཉིད་ཀྱང་དེ་ཁས་བླངས་བཞིན་དུ་དེ་ལ་རིག་ཤེས་ཚད་མ་ཅེས་པའི་ཐ་སྙད་བྱེད་པ་ནི་རྣམ་བཞག་མ་ཆགས་ཏེ། རིག་ཤེས་ཚད་མ་ནི་རྟགས་ལ་བརྟེན་པའི་རྗེས་དཔག་ཡིན་པའི་ཕྱིར་རོ། །གཉིས་པ་ནི། 
 
 འདིར་ཀུན་རྫོབ་བདེན་པ་དང་། ཀུན་རྫོབ་ཙམ་གཉིས་ལས། དང་པོ་ནི་བདེན་འཛིན་ལྷན་སྐྱེས་ཀྱི་མ་རིག་པའི་ངོར་བདེན་པར་སྣང་བ་ཡིན་ལ་ཕྱི་མ་ནི་ཉན་རང་དགྲ་བཅོམ་པ་དང་བྱང་སེམས་འཕགས་པ་ཉོན་མོངས་པ་ཅན་གྱི་མ་རིག་པ་སྤངས་པ་རྣམས་ལ་བཅོས་མའི་རང་བཞིན་དུ་སྣང་བ་སྟེ། བདེན་པར་མངོན་པར་རློམ་པ་མེད་པའི་ཕྱིར་རོ། །དེ་ཡང་གཞི་གཅིག་ཉིད་སྣང་ཚུལ་གྱི་སྒོ་ནས་སོ་སོར་ཕྱེ་བ་ཡིན་གྱི་ཡུལ་གྱི་ངོས་ནས་སོ་སོར་ཡོད་པ་ནི་མ་ཡིན་ནོ། །དེ་ལྟར་ན་སྔ་མས་ཡུལ་ཅན་ལ་ཀུན་རྫོབ་ཏུ་འཇོག་པ་དང་། ཕྱི་མས་ཡུལ་ལ་ཀུན་རྫོབ་ཏུ་འཇོག་པ་འགལ་ལོ་སྙམ་ན། ཀུན་རྫོབ་ཀྱི་སྐད་དོད་སཾ་བྲྀཏྟི་ཞེས་ཡང་དག་སྒྲིབ་བྱེད་ཅེས་པར་འགྱུར་ལ་ཡུལ་ཅན་བདེན་འཛིན་གྱི་མ་རིག་པ་ནི་ཡང་དག་པ་ཡུལ་གྱི་དོན་མཐོང་བ་ལ་སྒྲིབ་པར་བྱེད་པས་ན་ཡང་དག་སྒྲིབ་བྱེད་དེ། དངོས་པོ་བདེན་པར་མེད་པ་ལ་བདེན་པར་མངོན་པར་ཞེན་པའི་ཕྱིར་རོ། །འཕགས་པ་གསུམ་གྱི་རྗེས་ཐོབ་ལ་སྣང་བའི་འདུ་བྱེད་ཡུལ་གྱི་ཆ་དེ་ཡང་ཡང་དག་སྒྲིབ་བྱེད་དེ་གཉིས་སྣང་གིས་བག་ཆགས་ཀྱི་དབང་གིས་བྱུང་བས་སྣང་མེད་ཀྱི་མཉམ་གཞག་ལ་སྒྲིབ་པར་བྱེད་པའི་ཕྱིར་རོ། །དེས་ན་བདེན་གཉིས་ལས། གང་ཞིག་གིས་ནི་གང་ཞིག་ལ། །ཡང་དག་སྒྲིབ་བྱེད་ཀུན་རྫོབ་འདོད། །ཅེས་པ་ཡང་ཡུལ་དང་ཡུལ་ཅན་གཉིས་ཀ་ལ་སྦྱར་བའི་ལུང་ཡིན་ལ། འདིར་ཡང་དེ་བཞིན་ཏེ། བདེན་པ་ཞེས་པའི་ཚིག་དང་འབྲེལ་བའི་ཚེ་ན་ཡུལ་ཅན་དང་། དེ་དང་མ་འབྲེལ་བའི་ཚེ་ན་ཡུལ་ལ་ཡང་དག་སྒྲིབ་བྱེད་ཀྱི་སྒྲ་འཇུག་པ་ནི་གནད་ཀྱི་དོན་ནོ། །ཁ་ཅིག་༢༤འདིར་བྱང་ཆུབ་སེམས་དཔའ་ཉོན་མོངས་ཅན་གྱི་མ་རིག་པ་སྤངས་པའི་མ་མཐའི་ས་མཚམས་ས་བརྒྱད་པ་ནས་འཇོག་པར་འདོད་པ་ནི་ཐེག་པ་ཆེན་པོའི་ལམ་ལ་སྐུར་པ་འདེབས་པ་སྟེ། ཉན་ཐོས་ཀྱིས་བདག་མེད་ཚེ་གསུམ་དུ་བསྒོམས་པས་བདེན་འཛིན་སྤང་ནུས་ལ་ཐེག་པ་ཆེན་པོས་བསྐལ་པ་གྲངས་མེད་གཅིག་ལ་སོགས་པར་བསྒོམས་ཀྱང་སྤང་མ་ནུས་པར་ཁས་བླངས་པའི་ཕྱིར་དང་། ཐེག་ཆེན་ལ་ས་བརྒྱད་པ་མ་ཐོབ་བར་དུ་སྤང་བྱ་ལྷག་པོ་སྤང་བ་མེད་པར་ཁས་བླངས་པའི་ཕྱིར་དང་། ཡུལ་ཅན་གྱི་ངོས་ནས་ཐེག་ཆེན་རིགས་པ་རྒྱས་པས་སྤང་བྱ་སྤང་བ་ལ་ནུས་པ་ཆེ་བར་ཁས་བླངས་པས་འགལ་འདུའི་ཕུང་པོ་འབའ་ཞིག་ཏུ་སྣང་བའི་ཕྱིར་རོ། །བོད་ཀྱི་འཇུག་པའི་བཤད་སྲོལ་གཅིག་ལ་དྲུང་བློ་བའི་ལུགས་འདི་ནོར་པ་ཆེ་ཤོས་དང་མང་ཤོས་གཅིག་ཏུ་འདུག་གོ །འགྲེལ་པར། ཀུན་རྫོབ་ཀྱི་བདེན་པ་ནི་བསླུ་བར་བྱེད་པ་ཉིད་ཀྱི་ཕྱིར་དོན་དམ་པའི་བདེན་པ་མ་ཡིན་ནོ། །ཞེས་གསུངས་པ་འདིས་རྗེ་ས་པཎ་གྱིས་ཐལ་རང་གི་ཁྱད་པར་གསུངས་པ་དོན་ལ་གནས་པར་གྲུབ་བོ། །གཉིས་པ་ནི། 
 
 འགྲེལ་པར། འཕགས་པ་བདེན་པ་གཉིས་ལ་འཇུག་པའི་མདོ་དྲངས་པ་ལས། ལྷའི་བུ་གལ་ཏེ་དོན་དམ་པར་ན་དོན་དམ་པའི་བདེན་པ་ལུས་དང་ངག་དང་ཡིད་ཀྱི་རང་བཞིན་དུ་འགྱུར་ན་ནི། དེ་དོན་དམ་པའི་བདེན་པ་ཞེས་བྱ་བའི་གྲངས་སུ་མི་འགྲོ་སྟེ། ཀུན་རྫོབ་ཀྱི་བདེན་པ་ཉིད་དུ་འགྱུར་རོ། །འོན་ཀྱང་ལྷའི་བུ་དོན་དམ་པར་ན་དོན་དམ་པའི་བདེན་པ་ནི་ཐ་སྙད་ཐམས་ཅད་ལས་འདས་པ། བྱེ་བྲག་མེད་པ། མ་སྐྱེས་པ། མ་འགགས་པ། སྨྲ་བར་བྱ་བ་དང་། སྨྲ་བ་དང་། ཤེས་པར་བྱ་བ་དང་། ཤེས་པ་དང་བྲལ་བའོ། །ལྷའི་བུ་དོན་དམ་པའི་བདེན་པ་ནི་རྣམ་པ་ཐམས་ཅད་ཀྱི་མཆོག་དང་ལྡན་པ་ཐམས་ཅད་མཁྱེན་པའི་ཡེ་ཤེས་ཀྱི་ཡུལ་གྱི་བར་ལས་འདས་པ་ཡིན་ཏེ། ཇི་ལྟར་དོན་དམ་པའི་བདེན་པའོ། །ཞེས་བརྗོད་པ་ལྟར་ནི་མ་ཡིན་ནོ། །ཆོས་ཐམས་ཅད་ནི་བརྫུན་ཏེ་བསླུ་བའི་ཆོས་སོ། །ལྷའི་བུ་དོན་དམ་པའི་བདེན་པ་ནི་བསྟན་པར་མི་ནུས་སོ། །དེ་ཅིའི་ཕྱིར་ཞེ་ན། གང་གིས་སྟོན་པ་དང་། ཅི་སྟོན་པ་དང་། གང་ལ་སྟོན་པའི་ཆོས་དེ་དག་ཐམས་ཅད་དོན་དམ་པར་རབ་ཏུ་མ་སྐྱེས་པའོ། །རབ་ཏུ་མ་སྐྱེས་པའི་ཆོས་རྣམས་ཀྱི་ནི་རབ་ཏུ་མ་སྐྱེས་པའི་ཆོས་རྣམས་བཤད་མི་ནུས་སོ། །ཞེས་གསུངས་སོ། །མདོ་འདིས་དོན་དམ་པའི་བདེན་པ་ནི་འཕགས་པའི་སོ་སོ་རང་རིག་པའི་ཡེ་ཤེས་ཀྱིས་གཉིས་སྣང་ནུབ་པའི་ཚུལ་གྱིས་མྱང་བར་བྱ་བ་ཡིན་གྱི། གཉིས་སྣང་དང་བཅས་ན་རྣམ་མཁྱེན་གྱི་བར་གྱི་ཡུལ་ཡང་དོན་དམ་བདེན་པ་མ་ཡིན་པ་དང་། དོན་དམ་བདེན་པ་རང་གི་ངོ་བོ་ཇི་ལྟ་བ་བཞིན་གདུལ་བྱ་ལ་བསྟན་མི་ནུས་ཀྱི། གདུལ་བྱ་ལ་ཐ་སྙད་ཀྱིས་བསྟན་པ་ན་སྒྲ་རྟོག་གི་ཡུལ་ཐམས་ཅད་རྣམ་གྲངས་པའི་དོན་དམ་ཞེས་བྱ་བ་ཀུན་རྫོབ་བདེན་པ་ཡིན་པར་བསྟན་ནོ། །དེ་ལྟར་ན་རྟོགས་པ་དོན་དམ་དང་། བསྟན་པ་དོན་དམ་གཉིས་སུ་བྱས་ནས་སྔ་མ་མཚན་ཉིད་པ་དང་། ཕྱི་མ་བཏགས་པ་བར་གྲུབ་སྟེ། སློབ་དཔོན་འདིས་རིགས་པ་དྲུག་ཅུ་པའི་འགྲེལ་པར། བདེན་པ་གཉིས་སུ་ཕྱེ་བ་ནི། འཇིག་རྟེན་པའི་བློ་ལ་ལྟོས་ནས་ཡིན་པར་གསུངས་པ་ཡང་སྒྲས་བསྟན་པའི་བདེན་གཉིས་ལ་དགོངས་པའོ། །གཞུང་འདིས་བདེན་གཉིས་ངོ་བོ་གཅིག་ཡིན་པ་ཡང་བཀག་སྟེ། འཁར་གཞོང་དུ་སྐྲ་ཤད་མེད་པ་དང་། ཡོད་པ་གཉིས་ངོ་བོ་གཅིག་པར་མི་རུང་བའི་ཕྱིར་རོ། །གཉིས་པ་དེས་ན་དེ་ཉིད་སྐབས་སུ་འཇིག་རྟེན་གྱིས་མི་གནོད་པ་ནི། 
 
འཇིག་རྟེན་གྱི་མཐོང་བ་དེ་ཁོ་ན་ཉིད་ལ་ཚད་མ་མ་ཡིན་པས་དེས་གཞན་སྐྱེ་མཐོང་ན་ཡང་དེ་ཁོ་ན་ཉིད་ལ་དཔྱོད་པའི་སྐབས་སུ་གནོད་པ་མེད་ཅེས་པའོ། །གསུམ་པ་འཇིག་རྟེན་ཉིད་ཀྱིས་གནོད་པའི་ཡུལ་གྱི་ཁྱད་པར་བཤད་པ་ནི། 
 
 འགྲེལ་པར། དཔེར་ན་ཁ་ཅིག་གིས། ངའི་རྫས་ཕྲོགས་སོ་ཞེས་སྨྲས་པ་དང་། གཅིག་ཤོས་ཀྱིས་དེ་ལ་རྒལ་ཞིང་བརྟག་པ་རྫས་དེ་ནི་ཅི་ཞིག་ཡིན་དེས་བུམ་པའོ་ཞེས་སྨྲས་པ་ལ། བུམ་པ་ནི་རྫས་མ་ཡིན་ཏེ། གཞལ་བྱ་ཡིན་པའི་ཕྱིར། རྨི་ལམ་གྱི་བུམ་པ་བཞིན་ནོ། །ཞེས་དེས་དེ་སུན་འབྱིན་པར་བྱེད་པ་དེ་ལྟ་བུ་ལ་སོགས་པའི་ཡུལ་ལ་འཇིག་རྟེན་པའི་དོན་འཇིག་རྟེན་པའི་གྲགས་པ་ཉིད་ཀྱིས་སེལ་བར་བྱེད་པ་ལ་འཇིག་རྟེན་གྱིས་གནོད་པར་འགྱུར་གྱི་ཞེས་གསུངས་པའི་དོན་ཐ་སྙད་རྣམ་གཞག་གི་ཚེ་བུམ་པ་རྫས་ཡིན་པ་བཀག་པ་ལ་འཇིག་རྟེན་གྱིས་གནོད། དོན་དམ་རྣམ་གཞག་གི་ཚེ་དེ་ལ་འཇིག་རྟེན་གྱིས་མི་གནོད་ཅེས་པའི་དོན་ཡིན་ནོ། ། གཉིས་པ་ཀུན་རྫོབ་ཏུ་གཞན་ལས་སྐྱེ་བ་དགག་པ་ནི། 
 
འདིས་སྔར་གྱི་མི་གཙང་བའི་ས་བོན་དང་། ཕྱིས་ཀྱི་བུ་གཉིས་གཞན་ཡིན་པ་བཀག་པ་ཡིན་གྱི། གཅིག་ཏུ་སྟོན་པ་ནི་མ་ཡིན་ཏེ་བདག་གིས་བུ་འདི་བསྐྱེད་ཅེས་སྨྲ་བའི་འཇིག་རྟེན་པ་དེ་ལ་བུ་འདི་ལྟ་བུ་ཞིག་དང་པོ་ནས་མའི་མངལ་དུ་བླུག་པ་ཡིན་ནམ་ཞེས་བྲིས་པ་ན། དེ་ནི་མ་ཡིན་ཏེ། མི་གཙང་བའི་ས་བོན་ཙམ་བླུག་པ་ལས། བུ་འདི་བྱུང་ཞེས་སྨྲ་བའི་ཕྱིར་རོ། །དེས་ན་གཞུང་འདིས་འཇིག་རྟེན་གྱི་ཐ་སྙད་ཉིད་ལ་ཡང་གཞན་སྐྱེ་མེད་ཅེས་བསྟན་ཅིང་། གཞུང་གོང་མས་ནི་ཡོད་ན་ཡང་དེས་དེ་ཁོ་ན་ཉིད་ལ་གཞན་སྐྱེ་བཀག་པ་ལ་འཇིག་རྟེན་གྱིས་མི་གནོད་ཅེས་བསྟན་ཏོ། ། གཉིས་པ་དེ་ལྟར་བཀག་པའི་ཕན་ཡོན་རྣམ་གཉིས་བསྟན་པ་ལ་གཉིས་ཏེ། རྟག་ཆད་གཉིས་ལས་གྲོལ་བའི་ཡོན་ཏན་དང་། ལས་ཀྱི་འབྲས་བུ་འཐད་པའི་ཡོན་ཏན་ནོ། །དང་པོ་ལ་གསུམ་སྟེ། རྟག་ཆད་གཉིས་ལས་གྲོལ་བའི་ཚུལ། དེ་ཡི་འཐད་པ་རྒྱས་པར་བཤད། བཤད་པས་གྲུབ་པའི་འཇུག་སྡུད་བསྟན་པའོ། །དང་པོ་ནི། 

འདི་ལ་རྟག་ཆད་ལས་གྲོལ་བའི་ཚུལ། སྒྲུབ་བྱེད་ཀྱི་ལུང་དང་སྦྱར་བ། དེས་ལོག་རྟོག་གཞན་ཁེགས་པ་དང་གསུམ་ལས། དང་པོ་ནི། མྱུ་གུའི་དུས་ན་ས་བོན་ཆད་པ་མ་ཡིན་ཏེ། མྱུ་གུ་ས་བོན་ལས་གཞན་མ་ཡིན་པའི་ཕྱིར་རོ། །ཁྱབ་སྟེ། བ་ལང་བ་མིན་ལས་གཞན་ཡིན་པའི་རྒྱུ་མཚན་གྱིས་བ་ལང་ཤི་བའི་ཚེ་བ་མིན་ཡོད་ཀྱང་བ་ལང་རྒྱུན་ཆད་པ་མ་ཡིན་པ་མ་ཡིན་པའི་ཕྱིར་རོ། །མྱུ་གུའི་དུས་ན་ས་བོན་རྟག་པ་ཡང་མ་ཡིན་ཏེ། མྱུ་གུ་ས་བོན་དང་གཅིག་ཉིད་མ་ཡིན་པས། མྱུ་གུའི་དུས་ན་ས་བོན་ཡོད་པ་མ་ཡིན་པའི་ཕྱིར་རོ། །དེས་ན་གཞུང་འདིར་ཐ་སྙད་རྣམ་གཞག་ལ་ཡང་འབྲས་བུའི་དུས་ན་རང་གི་རྒྱུ་དེ་ཡོད་པ་ཡང་མ་ཡིན། མེད་པ་ཡང་མ་ཡིན་ཞེས་བྱ་བར་གྲུབ་སྟེ། ཡོད་ན་རྟག་པར་འགྱུར་ཞིང་། མེད་ན་ཆད་པར་འགྱུར་བའི་ཕྱིར་རོ། །རྟག་ཆད་སྤོང་ཚུལ་འདི་ནི་ཀླུ་སྒྲུབ་ཀྱི་དགོངས་པ་ཐལ་འགྱུར་བས་བཀྲལ་བའི་ལུགས་ཐུན་མོང་མ་ཡིན་པ་སྟེ། འདིར་ནི་ཐ་སྙད་དུ་ཡང་རྒྱུ་འབྲས་དེ་ཉིད་དང་། གཞན་ཉིད་བཀག་པ་ལ་ཐུག་ལ། རང་རྒྱུད་པས་ཐ་སྙད་དུ་རྒྱུ་འབྲས་གཞན་དུ་ཁས་བླངས་པའི་ཕྱིར་རོ། །དགེ་རྒན་༢༥གཞན་ཐམས་ཅད་དངོས་འགལ་གཅིག་རྣམ་བཅད་ལ་ཁེགས་པས་གཅིག་ཤོས་ཡོངས་གཅོད་ལ་གྲུབ་པར་འདོད་པ་རྣམས་ལ་ནི་མྱུ་གུའི་དུས་ན་ས་བོན་ཡོད་པར་ཐལ། དེ་ན་དེ་མེད་པ་མ་ཡིན་པའི་ཕྱིར། ཞེས་བརྗོད་ན་ལན་ཅི་སྨྲ། རྟགས་བསལ་ལ་ལན་འདེབས་ན་གཞུང་འདི་ལ་བརྟེན་པའི་རྟག་ཆད་སྤོང་ཚུལ་ཇི་ལྟར་བྱ། གཉིས་པ་ནི། མདོ་ལས། ས་བོན་ཡོད་ན་མྱུ་གུ་ཇི་བཞིན་ཏེ། །ས་བོན་གང་ཡིན་མྱུ་གུ་ཉིད་མིན་ཏེ། །དེ་ལས་གཞན་མིན་དེ་ཡང་མ་ཡིན་ཏེ། །དེ་ལྟར་རྟག་མིན་ཆད་མིན་ཆོས་ཉིད་དོ། །ཞེས་དང་། བསྟན་བཅོས་ལས་ཀྱང་། གང་ལ་རྟེན་ཏེ་གང་འབྱུང་བ། །དེ་ནི་རེ་ཞིག་དེ་ཉིད་མིན། །དེ་ལས་གཞན་པའང་མ་ཡིན་པ། །དེ་ཕྱིར་རྟག་མིན་ཆད་མ་ཡིན། །ཞེས་གསུངས་སོ། །གསུམ་པ་ནི། གཞུང་འདི་དག་གིས་བྱང་ཆུབ་སེམས་འགྲེལ་ལས། མེད་ན་མི་འབྱུང་ངེས་པའི་ཕྱིར། །བྱས་དང་མི་རྟག་པ་བཞིན་ནོ། །ཞེས་པ་ལ་བརྟེན་ནས་བདེན་གཉིས་ངོ་བོ་གཅིག་ཏུ་འདོད་པ་ལེགས་པར་བཀག་སྟེ་མེད་ན་མི་འབྱུང་ངེས་པའི་ཆོས་ལ་ཐ་སྙད་དུ་ཡང་ངོ་བོ་གཅིག་དང་ཐ་དད་བཀག་པ་ནི་ལུགས་འདིའི་ཐུན་མོང་མ་ཡིན་པའི་ཁྱད་ཆོས་ཡིན་པའི་ཕྱིར་རོ། ། གཉིས་པ་ལ་གཉིས་ཏེ། དོན་དམ་པར་རང་བཞིན་མེད་ཐ་སྙད་དུ་རང་བཞིན་མེད་པའོ། །དང་པོ་ནི། 

འདི་ལ་དོན་དམ་པར་གཞན་སྐྱེ་དགག་པ། ཤེས་བྱེད་ཀྱི་ལུང་དང་སྦྱར་བ། དེས་སྟོང་ཉིད་བདེན་པར་གྲུབ་པ་ཡང་ཁེགས་པ་དང་གསུམ་ལས། དང་པོ་ནི། འགྲེལ་པར། གལ་ཏེ་གཟུགས་དང་ཚོར་བ་ལ་སོགས་པ་དངོས་པོ་རྣམས་ཀྱི་རང་གི་མཚན་ཉིད་དེ། རང་གི་ངོ་བོ་དང་རང་བཞིན། རྒྱུ་དང་རྐྱེན་དག་གིས་བསྐྱེད་ན་ནི་དེའི་ཚེ་གང་གི་ཚེ་ན་རྣལ་འབྱོར་པ་འདིས་དངོས་པོ་རྣམས་རང་བཞིན་གྱིས་སྟོང་པར་མཐོང་ཞིང་། ཆོས་ཐམས་ཅད་རང་བཞིན་མེད་པར་རྟོགས་པ་དེའི་ཚེ་ངེས་པར་ཇི་ལྟར་སྐྱེས་པའི་རང་བཞིན་ལ་སྐུར་པ་བཏབ་པས་སྟོང་པ་ཉིད་རྟོགས་པར་འགྱུར་ཏེ། དེའི་ཕྱིར་ཇི་ལྟར་ཐོ་བ་ལ་སོགས་པ་དག་བུམ་པ་ལ་སོགས་པ་རྣམས་ཀྱི་འཇིག་པའི་རྒྱུ་ཡིན་པ་དེ་བཞིན་དུ་སྟོང་པ་ཉིད་ཀྱང་དངོས་པོའི་རང་བཞིན་ལ་སྐུར་བའི་རྒྱུར་འགྱུར་བ་ཞིག་ན། དེ་ནི་རུང་བ་ཡང་མ་ཡིན་ལ་དེའི་ཕྱིར་དངོས་པོ་རྣམས་ཀྱི་རང་གི་མཚན་ཉིད་ནི་ཐམས་ཅད་ཀྱི་ཚེ་སྐྱེ་བར་ཁས་བླང་བར་མི་བྱའོ་ཞེས་གསུངས་ཏེ། དེའི་དོན་སེམས་ཙམ་པས་གཞན་དབང་གི་དངོས་པོ་རང་གི་མཚན་ཉིད་ཀྱིས་གྲུབ་པ་དོན་དམ་པར་རྒྱུ་རྐྱེན་གཞན་གྱིས་བསྐྱེད་པར་འདོད་ན་འཕགས་པའི་མཉམ་བཞག་གིས་གཞན་དབང་གི་དངོས་པོ་རང་བཞིན་གྱིས་སྟོང་པ་དང་། ཀུན་བཏགས་དང་གཞན་དབང་གིས་བསྡུས་པའི་ཆོས་ཐམས་ཅད་རང་བཞིན་གྱིས་མེད་པར་རྟོག་པའི་ཚེ། གཞན་དབང་ཇི་ལྟར་སྐྱེས་པའི་རང་བཞིན་ལ་སྐུར་པ་བཏབ་པའི་སྒོ་ནས་སྟོང་ཉིད་རྟོགས་པར་འགྱུར་ཏེ། གཞན་དབང་རང་གི་མཚན་ཉིད་ཀྱིས་གྲུབ་པ་གང་ཞིག་དེས་གཞན་དབང་རང་གི་མཚན་ཉིད་ཀྱིས་མ་གྲུབ་པར་རྟོགས་པའི་ཕྱིར། དེ་བཞིན་དུ་སྟོང་པ་ཉིད་དེ་གཞན་དབང་གི་དངོས་པོའི་འཇིག་རྒྱུར་ཐལ་ཏེ། སྟོང་ཉིད་མ་རྟོགས་པའི་ཚེ་གཞན་དབང་རང་གི་མཚན་ཉིད་ཀྱིས་ཡོད་ཀྱང་། དེ་རྟོགས་པའི་ཚེ་གཞན་དབང་རང་གི་མཚན་ཉིད་ཀྱིས་མེད་པའི་ཕྱིར་རོ། །དེ་གཉིས་ཆར་མི་རུང་བ་དེའི་ཕྱིར། གཞན་དབང་རང་གི་མཚན་ཉིད་ཀྱིས་གྲུབ་པར་དོན་དམ་པར་རྒྱུ་རྐྱེན་གཞན་ལས་སྐྱེ་བར་ཁས་བླང་བར་མི་བྱའོ་ཞེས་པའོ། །ཁ་ཅིག་༢༦དོན་འདི་མ་རྟོགས་པར་ཕྱོགས་སྔ་སྨྲ་བ་པོ་དབུ་མ་རང་རྒྱུད་པ་ལ་འཆད་པ་ནི། གཞུང་འོག་མའི་སྔ་འགྲེལ་དུ་འདིར་སྨྲས་པ། དོན་དམ་པར་སྐྱེ་བ་མེད་པས། བདག་དང་གཞན་ལས་སྐྱེ་བ་དགག་པ་ལ་རག་མོད་ཅེས་གསུངས་པ་དང་འགལ་ཏེ་རང་རྒྱུད་པས་དོན་དམ་པར་སྐྱེ་བ་ཁས་མ་བླངས་པའི་ཕྱིར་རོ། །སེམས་ཙམ་པས་འཕགས་པའི་མཉམ་བཞག་གི་དངོས་པོ་རང་བཞིན་གྱིས་སྟོང་པར་མཐོང་བར་ཁས་མི་ལེན་ཅེས་པ་ཡང་གནད་མ་གོ་བ་སྟེ། དེས་འཕགས་པའི་མཉམ་བཞག་གིས་གཞན་དབང་དང་ཀུན་བཏགས་ཀྱིས་སྟོང་པའི་ཡོངས་གྲུབ་ནམ་མཁའ་ལྟ་བུ་ཁོ་ན་མཐོང་བར་འདོད་པ་ལ། དབུ་མ་པས་ཡུལ་གྱི་གནས་ཚུལ་དང་། བློའི་འཛིན་སྟངས་མ་མཐུན་པའི་སྐྱོན་བསྟན་པའི་སྐབས་ཡིན་པའི་ཕྱིར་རོ། །གཟུགས་དང་ཚོར་བ་སོགས་ཀྱི་རང་གི་མཚན་ཉིད་དང་། རང་གི་ངོ་བོ་དང་། རང་བཞིན་ཁས་བླངས་པ་ཙམ་གྱིས་དེ་དག་རང་གི་མཚན་ཉིད་ཀྱིས་གྲུབ་པ་སོགས་ཁས་ལེན་མི་དགོས་ན་འདིའི་ཕྱོགས་སྔས་དེ་དག་ཁས་ལེན་པའི་རྒྱུ་མཚན་ཅི་ཡིན། དགོས་ན་ཁྱེད་རང་གིས་ཐལ་འགྱུར་བའི་ལུགས་ལ་ཆོས་ཐམས་ཅད་ཀྱི་རང་གི་ངོ་བོ་ཡོད་པར་ཁས་བླངས་པ་དང་འགལ་མི་འགལ་སོམས་ཤིག གཉིས་པ་ནི། དཀོན་བརྩེགས་ལས། འོད་སྲུང་གཞན་ཡང་དབུ་མའི་ལམ་ཆོས་རྣམས་ལ་ཡང་དག་པར་སོ་སོར་རྟོག་པ་ནི་གང་སྟོང་པ་ཉིད་ཀྱིས་ཆོས་རྣམས་སྟོང་པར་མི་བྱེད་ཆོས་རྣམས་རང་ཉིད་སྟོང་པ་ཉིད་དང་། ཞེས་གསུངས་ཤིང་། མཚན་མེད་དང་། སྨོན་མེད་དང་། མངོན་པར་འདུ་བྱ་བ་མེད་པ་དང་། མ་སྐྱེས་པ་དང་། མ་བྱུང་བ་ལ་ཡང་དེ་བཞིན་དུ་གསུངས་པ་དྲངས་པའོ། །གསུམ་པ་ནི། ལུང་དེ་ཉིད་ཀྱི་སེམས་ཙམ་པས་གཟུང་འཛིན་གཉིས་ཀྱིས་སྟོང་པའི་སྟོང་ཉིད་བདེན་གྲུབ་ཏུ་འདོད་པ་ཡང་ཁེགས་ཏེ། དེ་ལྟར་ན་སྟོང་པ་ཉིད་ཁོ་ནས་ཆོས་དེ་སྟོང་པ་ཡིན་གྱི་རང་བཞིན་གྱིས་སྟོང་པ་མ་ཡིན་པར་འགྱུར་བས་སྔར་གྱི་མདོ་དང་འགལ་བའི་ཕྱིར་རོ། །འདི་ལ་དགོངས་ནས་བཞི་བརྒྱ་པ་ལས། སྟོང་མིན་སྟོང་ལྡན་མཐོང་མིན་ཏེ། །མྱང་འདས་བདག་གིས་གྱུར་ཅིག་ཅེས། །ལོག་ལྟས་མྱ་ངན་མི་འདའ་བར། །དེ་བཞིན་གཤེགས་པ་རྣམས་ཀྱི་གསུངས། །ཞེས་བཤད་ལ། རྩ་ཤེར་ལས་ཀྱང་། སྟོང་ཉིད་ལྟ་བ་ཐམས་ཅད་ནི། །ངེས་པར་འབྱིན་པར་རྒྱལ་བས་གསུངས། །གང་དག་སྟོང་པ་ཉིད་ལྟ་བ། །དེ་དག་སྒྲུབ་ཏུ་མེད་པར་གསུངས། །ཞེས་གསུངས་སོ། །འདིར་དབུ་མ་པར་རློམ་པ་ཁ་ཅིག༢༧ ཆོས་ཐམས་ཅད་རང་རང་གི་ངོ་བོས་སྟོང་པའི་དོན་བུམ་པ་བདེན་པས་སྟོང་པའི་དོན་ཡིན་གྱི། བུམ་པ་བུམ་པས་སྟོང་ན་བུམ་པ་ལ་བུམ་པ་མེད་དགོས་ལ། རང་ལ་རང་མེད་ན་གཞན་སུ་ལ་ཡང་མེད་པས་བུམ་པ་གཏན་མེད་པར་འགྱུར་རོ་ཞེས་ཟེར་རོ། །བུམ་པ་རང་གི་ངོ་བོས་སྟོང་པའི་ཚེ་བུམ་པ་གཏན་མེད་པར་དོགས་པའི་ཐུགས་ཁྲལ་ཅན་ཁྱོད་ནི་དབུ་མ་པར་རློམ་པ་ཨ་རེ་མཛེས་ཏེ། བུམ་པ་རང་གི་ངོ་བོས་སྟོང་པར་རྟོགས་པའི་རིག་ངོར་བུམ་པ་ཡོད་ན་བུམ་པ་བདེན་པས་སྟོང་པ་དེ་ཇི་ལྟ་བུ་ཞིག་ཡིན། རིག་ངོ་དེར་བུམ་པ་མེད་ན་བུམ་པ་གཏན་མེད་པར་འགྱུར་རོ་ཞེས་པའི་ཐལ་བ་དེ་གནས་སྐབས་གང་གི་དབང་དུ་བྱས་ནས་རྒོལ་བ་སུ་ལ་འཕངས་པ་ཡིན། གཞན་ཡང་བུམ་པ་རང་གི་ངོ་བོ་དེ་བུམ་པ་མ་ཡིན་པར་བུམ་པའི་བདེན་པ་དེ་ཡིན་པར་ཐལ། ཁས་བླངས་ཀྱི་ཁྱད་པར་དེའི་ཕྱིར། འདོད་ན་བུམ་པའི་ངོ་བོ་ཡོད་པར་ཁས་བླངས་པ་དང་ཅིའི་ཕྱིར་མི་འགལ་ལོ། ། གཉིས་པ་ལ་གསུམ་སྟེ། རྣམ་པར་དཔྱད་ན་ཐ་སྙད་འཇིག རྣམ་དཔྱད་ཐ་སྙད་ལ་ཡང་མཚུངས། མ་དཔྱད་སྐྱེ་བ་དཔེ་ཡིས་བསྟན་པའོ། །དང་པོ་ནི། 

དོན་དམ་དུ་གཞན་སྐྱེ་མེད་མོད། ཐ་སྙད་དུ་གཞན་སྐྱེ་ཁས་ལེན་དགོས་སོ། །ཞེས་སྔ་མའི་ཡན་ལག་ཏུ་དོགས་པ་བསུས་ནས་མཐའ་བཅད་པའི་ལན་འདེབས་པ་སྟེ། འདི་ཡང་རང་རྒྱུད་པ་ལ་སྦྱར་བར་བྱ་བ་ནི་མ་ཡིན་ཏེ། དངོས་པོ་རང་བཞིན་གྱིས་སྐྱེ་བ་འགོག་པའི་སྐབས་ཡིན་པའི་ཕྱིར་རོ། །གཉིས་པ་ནི། 

འགྲེལ་པར། དེའི་ཕྱིར་རང་གི་མཚན་ཉིད་ཀྱིས་སྐྱེ་བ་ནི་བདེན་པ་གཉིས་ཆར་དུ་ཡང་ཡོད་པ་མ་ཡིན་ནོ། །ཞེས་གསུངས་པ་ཡང་ཕྱོགས་སྔ་སྨྲ་བ་པོ་གཅིག་ལ་སྦྱར་དགོས་ཏེ། དོན་དམ་པར་སྐྱེ་བ་འགོག་པའི་རིགས་པས་ཐ་སྙད་དུ་ཡང་རང་གི་མཚན་ཉིད་ཀྱིས་གྲུབ་པའི་སྐྱེ་བ་ཁེགས་པར་གསུངས་པའི་ཕྱིར་རོ། །གསུམ་པ་ནི། 

བདེན་པ་གཉིས་ཆར་དུ་རང་གི་མཚན་ཉིད་ཀྱིས་སྐྱེ་བ་མེད་ན། གཟུགས་སོགས་སུ་སྣང་བ་ནི་ཇི་ལྟར་ཞེ་ན་དཔེའི་སྒོ་ནས་ལན་བཏབ་པའོ། །གསུམ་པ་ནི། 

དབུ་མ་ལས། གང་དག་རང་བཞིན་གྱིས་ཡོད་པ། །དེ་ནི་མེད་པ་མིན་པས་རྟག །སྔོན་བྱུང་ད་ལྟར་མེད་ཅེས་པ། །དེས་ན་ཆད་པར་ཐལ་བར་གྱུར། །ཞེས་དང་། དངོས་པོ་ཡོད་པར་ཁས་བླངས་ན། །རྟག་དང་ཆད་པར་ལྟ་བ་ནི། །ཐལ་བར་འགྱུར་དེ་དངོས་དེ་ནི། །རྟག་དང་མི་རྟག་འགྱུར་ཕྱིར་རོ། །ཞེས་གསུངས་པའི་རྟག་ཆད་ཀྱི་ལྟ་བ་སྤངས་པའི་ཡོན་ཏན་ནི། བདེན་པ་གཉིས་ཆར་དུ་ཡང་རང་བཞིན་མེད་པའི་ཕྱོགས་ལ་ཡོད་ཅེས་པའོ། ། གཉིས་པ་ལས་ཀྱི་འབྲས་བུ་འཐད་པའི་ཡོན་ཏན་ལ་གསུམ་སྟེ། ཀུན་གཞི་མེད་ཀྱང་ལས་འབྲས་ཆུད་མི་ཟ། དེ་ལ་ཧ་ཅང་ཐལ་བ་རྣམ་གཉིས་སྤང་། ཀུན་གཞི་སོགས་གསུངས་དྲང་དོན་ཉིད་དུ་བསྟན་པའོ། །དང་པོ་ལ་གཉིས་ཏེ། དངོས་ཀྱི་དོན་དང་། དེའི་དཔེ་བཤད་པའོ། །དང་པོ་ནི། 

འདི་ལ་ལས་འབྲས་ཀྱི་འབྲེལ་པ་འཐད་ཚུལ་དངོས། དེ་ཉིད་ལུང་དང་སྦྱར་བ་དང་། ལོག་རྟོག་གསར་པ་དགག་པ་དང་གསུམ་ལས། དང་པོ་ནི། བདེན་པ་གཉིས་ཀར་ཡང་རང་བཞིན་མེད་པས་རྟག་ཆད་ལྟ་བ་སྤངས་པ་འབའ་ཞིག་ཏུ་མ་ཟད་ཀྱི། དངོས་པོར་སྨྲ་བས་བརྟགས་པའི་ལས་འབྲས་ཀྱི་འབྲེལ་པའི་གཞི་ཁས་མ་བླངས་ཀྱང་། ལས་འགགས་ནས་ཡུན་རིང་དུ་ལོན་ཡང་ལས་རྣམས་ཀྱི་འབྲས་བུ་དང་འབྲེལ་པ་འཐད་པའི་ཡོན་ཏན་ཡོད་དོ། །ཇི་ལྟར་ཞེ་ན། འདི་ལ་དོགས་པ་འགོད་པ་དང་། དེའི་ལན་འདེབས་པའི་ཚུལ་གཉིས། དང་པོ་ནི། རྩ་ཤེར་ལས། གལ་ཏེ་སྨིན་པའི་དུས་བར་དུ། །གནས་ན་ལས་དེ་རྟག་པར་འགྱུར། །གལ་ཏེ་འགགས་ན་འགགས་གྱུར་པས། །ཅི་ལྟར་འབྲས་བུ་བསྐྱེད་པར་འགྱུར། །ཞེས་གསུངས་ཏེ། ལས་དེ་རྫོགས་པར་བྱས་ནས་འབྲས་བུ་འབྱིན་པའི་བར་དུ་གནས་ན་ལས་རྟག་པར་འགྱུར་ཞིང་། སྐད་ཅིག་གཉིས་པར་འགགས་ན་མཚམས་དེ་ནས་འབྲས་བུ་འབྱིན་པའི་བར་དུ་ལས་གཏན་མེད་པས། ལས་ཀྱི་འབྲས་བུ་འབྱིན་པར་ཅི་ལྟར་འགྱུར། །ཞེས་པའོ། །གཉིས་པ་ནི། རྩ་ཤེར། ལས་འབྲས་ཀྱི་རྟེན་རྣམ་ཤེས་ཀྱི་རྒྱུན་བཀག་ནས་ཆུད་མི་ཟ་འདོད་པའི་དངོས་སྨྲ་བའི་ལུགས་བརྗོད་ནས་དེ་བཀག་སྟེ། རང་ལུགས་བཞག་པའི་རིམ་པ་གསུམ་དུ་མཛད། བསྟན་བཅོས་འདིར་རྩ་བར་ཀུན་གཞི་བཀག་ནས་རང་ལུགས་བཞག་པ་དང་། འགྲེལ་པར་ཀུན་གཞི་དང་། ཆུད་མི་ཟ་དང་། ཐོབ་པ་དང་། རྣམ་ཤེས་ཀྱི་རྒྱུན་བཀག་ནས་རང་ལུགས་འཇོག་པ་མཛད་དོ། །དེ་ལ་ལས་འགགས་པའི་དོན་དངོས་སྨྲ་བས་ལས་རང་བཞིན་གྱིས་འགགས་པ་ལ་འདོད་ལ། དེའི་དོན་ཡང་དགག་བྱའི་ལས་དེ་དེ་ཕྱིན་ཆད་གཏན་མེད་པར་འདོད་དེ། སྐད་ཅིག་མ་དང་རྒྱུན་གང་ལ་སྦྱར་ཡང་འདྲའོ། །དེ་ལྟར་ན་ལས་འགགས་ཟིན་ནས་འབྲས་བུའི་བར་དུ་ལས་གཏན་མེད་པའི་བར་སྟོང་ཡུན་རིང་དུ་བྱུང་བས། དེ་སྦྲེལ་བར་བྱེད་པ་ལ་སེམས་ཙམ་པས་ལས་ཀྱིས་བཞག་པའི་བག་ཆགས་འདོད་ཅིང་། དེའི་གཞི་ཀུན་གཞི་རྒྱུན་བརྟན་པའི་བདེན་གྲུབ་པ་འདོད་དོ། །བྱེ་བྲག་ཏུ་སྨྲ་བ་ཁ་ཅིག ལས་ཀྱི་བུ་ལོན་གྱི་དཔང་རྒྱ་དང་འདྲ་བའི་ཆུད་མི་ཟ་བསྐྱེད་པར་འདོད་པ་དང་། ཁ་ཅིག་ལས་ཀྱིས་ཐོབ་པ་བསྐྱེད་ནས་དེས་སྦྲེལ་བར་འདོད་དོ། །མདོ་སྡེ་པས་བག་ཆགས་ཀྱིས་བསྒོས་པའི་རྣམ་པར་ཤེས་པའི་རྒྱུན་རྟོག་པར་བྱེད། སྦྲེལ་བྱེད་བག་ཆགས་ཡིན་པ་ནི་སེམས་ཙམ་པ་དང་འདྲ་ལ་དེའི་བསྒོ་གཞི་མི་འདྲ་བའོ། །དབུ་མ་པ་རང་གི་ལུགས་ནི། ལས་རང་བཞིན་གྱིས་འགགས་ན་དེ་ལྟར་བདེན་ཡང་ཐ་སྙད་དུ་འགགས་པ་ཡིན་གྱི། རང་བཞིན་གྱིས་མ་འགགས་པས་འབྲས་བུ་འབྱིན་གྱིས་བར་དུ་ལས་གཏན་མེད་པ་མ་ཡིན་ལ་དེས་ན་བར་སྐབས་སྟོང་པ་སྦྲེལ་བྱེད་ཀྱི་ཀུན་གཞི་སོགས་མེད་ཀྱང་ལས་ལས་འབྲས་བུ་འབྱུང་བར་འཐད་དོ།།འོ་ན་བར་སྐབས་དེར་ལས་རང་གི་ངོ་བོ་ཡོད་པ་ཡིན་ནམ་ཞེ་ན། ཡོད་པ་ཡང་མ་ཡིན་ཏེ། རྟག་པར་ཐལ་བའི་ཕྱིར་རོ། །གཞུང་འདིར་གང་ཕྱིར་རྒྱུ་ཞིག་ནའང་འབྲས་བུ་མཐོང་བའི་ཕྱིར། ཞེས་འབྲས་བུའི་དུས་ན་རྒྱུ་ཞིག་པར་བཤད་པ་དང་། གང་ཕྱིར་མྱུག་ཚེ་ས་བོན་ཞིག་པ་མེད། །ཞེས་འབྲས་བུའི་དུས་ན་རྒྱུ་མ་ཞིག་པར་བཤད་པ་དང་། གང་ཕྱིར་རང་བཞིན་གྱིས་ནི་མི་འགག་པ། །ཞེས་ལས་མི་འགག་པར་བཤད་པ་དང་། ལ་ལར་ལས་འགགས་ཡུན་རིང་ལོན་ལས་ཀྱང་། །ཞེས་ལས་འགགས་པར་བཤད་པ་འགལ་བ་ལྟར་སྣང་བའི་དོན་ནི། ལས་བྱས་མ་ཐག་ཏུ་ཐ་སྙད་དུ་ཞིག་པ་དང་། ཐ་སྙད་དུ་འགགས་པ་ཡིན་ལ་རང་བཞིན་གྱིས་ཞིག་པ་དང་འགགས་པ་མིན་ཞེས་པའི་དོན་ཏེ། མདོ་ལས། ཟད་པ་མེད་ཅེས་གང་སྨྲས་དང་། །ལས་ཟད་ཅེས་ནི་གང་སྨྲས་པ། །སྟོང་པའི་ཚུལ་དུ་ཟད་པ་མེད། །ཐ་སྙད་ཚུལ་དུ་ཟད་པར་བསྟན། །ཞེས་འབྱུང་བས་སོ། །དེ་གཉིས་ཀྱི་དོན་ཡང་དབུ་མ་པ་ཐམས་ཅད་ལ་རང་བཞིན་དང་ཐ་སྙད་ཅེས་པའི་ཚིག་ཙམ་འཇིག་པའི་རྗེས་སུ་འབྲང་བ་མ་ཡིན་གྱི། ཐ་སྙད་དུ་ཞིག་པ་དང་འགགས་པའི་དོན་ཐ་སྙད་པའི་བློ་ལ་དེ་ལྟར་སྣང་ཡང་གཏན་མེད་རྒྱུན་ཆད་དུ་མ་སོང་བ་ཡིན་ལ་རང་བཞིན་གྱིས་ཞིག་པ་དང་འགགས་པའི་དོན་སྔར་རང་བཞིན་གྱིས་ཡོད་པ་ཕྱིས་གཏན་མེད་དུ་སོང་བའོ། །འདི་ནི་སྐད་ཅིག་ལ་སྦྱར་བའི་ཚེ་སྐད་ཅིག་སྔ་མ་ཕྱི་མའི་དུས་སུ་གཏན་མེད་དུ་སོང་བ་ཡིན་ལ། རྒྱུན་ལ་སྦྱར་བའི་ཚེ་རིགས་འདྲ་སྐྱེ་བ་གཏན་མེད་དུ་སོང་བའོ། །ལས་རང་བཞིན་གྱིས་འགག་པ་མེད་པའི་སྒྲུབ་བྱེད་ནི་རང་བཞིན་གྱིས་མ་སྐྱེས་པའི་ཕྱིར་ཞེས་པ་སྟེ། རྩ་ཤེར་མ་སྐྱེས་པས་ཆུད་ཟར་མི་འགྱུར་ཞེས་དང་། འདིར་མ་འགགས་པས་ལས་ཀྱི་འབྲས་བུ་བསྐྱེད་ནུས་ཞེས་པའི་དོན་ཏོ། །དེང་སང་དབུ་མ་པའི་ལུགས་ལ་དགག་པ་གཉིས་ཀྱི་རྣལ་མ་གོལ་བར་ཁས་བླངས་ནས་རྒྱུ་དེ་འབྲས་བུའི་བར་དུ་ཡོད་པ་ཡང་མ་ཡིན། མེད་པ་ཡང་མ་ཡིན་པ་བློར་མི་ཤོང་བ་དག་གིས་ནི་འདིའི་དོན་བསྐལ་པའི་བར་དུ་བཙལ་ཡང་མི་རྙེད་དེ། འཆད་པར་འགྱུར་བའི་ཕྱོགས་སྔའི་ནང་དུ་གསལ་ལོ། །གཉིས་པ་དེ་ཉིད་ལུང་དང་སྦྱར་བ་ནི། རྩ་ཤེར་ལས། གང་ཕྱིར་ལས་ནི་སྐྱེ་བ་མེད། །འདི་ལྟར་རང་བཞིན་མེད་དེའི་ཕྱིར། །གང་ཕྱིར་དེ་ནི་མ་སྐྱེས་པ། །དེ་ཕྱིར་ཆུད་ཟར་མི་འགྱུར་རོ། །ཞེས་དང་། མདོ་ལས་ཀྱང་། མི་ཡི་ཚེ་ཚད་ལོ་བརྒྱ་སྟེ། །དེ་སྲིད་འཚོ་ཞེས་བརྗོད་མོད་ཀྱི། །ལོ་ལ་ཕུང་པོ་སྤུངས་པ་མེད། །སྒྲུབ་པ་དེ་ཡང་དེ་དང་མཚུངས། །ཟད་པ་མེད་ཅེས་གང་སྨྲས་དང་། །ལས་ཟད་ཅེས་ནི་གང་སྨྲས་པ། །ཅེས་སོགས་སྔར་དྲངས་པ་ལྟར་གསུངས་སོ། ། གསུམ་པ་ལ་གཉིས་ཏེ། གསར་པ་བརྗོད་པ་དང་། དེ་དགག་པའོ། །དང་པོ་ནི། ཕྱིས་ཀྱི་དབུ་མ་པ་ཁ་ཅིག༢༨ དེ་ཡང་དངོས་པོ་རང་བཞིན་གྱིས་གྲུབ་པར་འདོད་པའི་ཕྱོགས་ཐམས་ཅད་ལ། ཞིག་པ་དངོས་པོ་མི་རུང་ལ་རང་བཞིན་གྱིས་མ་གྲུབ་པར་འདོད་པའི་དབུ་མའི་ཕྱོགས་ལ་ཞིག་པ་དངོས་པོར་གྲུབ་པ་ནི་གནད་དོ། །ལུགས་དང་པོ་ལ་ནི་མྱུ་གུ་ལྟ་བུའི་དངོས་པོ་གཅིག་ཞིག་པ་ན། མྱུ་གུའི་ཆ་ཤས་ཀྱི་དངོས་པོ་ཐམས་ཅད་ནི་ལོག་ལ་མྱུ་གུ་ལས་གཞན་པ་བུམ་པ་ལ་སོགས་པའི་དངོས་པོ་གཞན་ཡང་མ་ཐོབ་པས་ཞིག་པ་དེ་དངོས་པོ་གཏན་མ་ཡིན་པར་འདོད་དེ། སྔོན་པོ་ལ་སོགས་པ་སྐྱེ་མཆེད་རེ་རེ་བའི་དངོས་པོ་དང་བུམ་པ་ལ་སོགས་པ་རང་གི་ཆ་ཤས་ཀྱི་དངོས་པོ་ཚོགས་པ་གང་ཡང་ཞིག་པ་དེའི་མཚན་གཞི་མི་རུང་བའི་ཕྱིར་དངོས་པོ་ནི་མིན་ནོ་སྙམ་པའོ། །ལུགས་ཕྱི་མ་ལ་ནི་དཔེར་ན་ཉེར་སྦས་ཀྱི་ཕུང་པོ་ལྔར་རེ་རེ་བ་དང་ཚོགས་པ་གཉིས་ཀ་དང་། དེ་གཉིས་ལས་ངོ་བོ་ཐ་དད་དང་གཅིག་ཉེར་སྦས་ཀྱི་མཚན་ཉིད་འཇོག་རྒྱུ་མེད་ཅིང་། ཉེར་སྦས་ཀྱང་དེ་གསུམ་གྱི་མཚན་གཞི་མི་རུང་ཡང་རང་གི་ཕུང་པོ་ལ་བརྟེན་ནས་ཉེར་སྦས་སུ་བཏགས་པ་དངོས་པོ་ཡིན་པར་མི་འགལ་བ་བཞིན་དུ་ཞིག་པ་ཡང་ཞིག་རྒྱུའི་དངོས་པོ་དང་། དེ་དང་རིགས་མཐུན་པའི་དངོས་པོ་གང་ཡང་མཚན་གཞིར་མེད་ཀྱང་ཞིག་རྒྱུའི་དངོས་པོ་ལ་བརྟེན་ནས་སྐྱེས་པའི་དངོས་པོའོ། །དེ་སྒྲུབ་པ་ལ་ལུང་རིགས་གཉིས་ཚིགས་གསལ་ལས་གསུངས་པའི་དང་པོ་ནི། ས་བཅུ་པ་ལས། སྐྱེ་བའི་རྐྱེན་གྱིས་རྒ་ཤི་ཞེས་གསུངས་པ་སྟེ། ཤི་བ་ནི་གང་ཤི་བའི་སེམས་ཅན་དེ་ཞིག་པ་ཡིན་ལ། དེ་སྐྱེ་བའི་རྐྱེན་གྱིས་བསྐྱེད་པར་གསུངས་པ་དང་། ཡང་དེ་ཉིད་ལས་འཆི་བ་ཡང་བྱ་བ་གཉིས་སུ་ཉེ་བར་གནས་པ་ཡིན་ཏེ། འདུ་བྱེད་འཇིག་པར་བྱེད་པ་དང་། ཡོངས་སུ་མི་ཤེས་པ་རྒྱུན་མི་ཆད་པའི་རྒྱུ་ཡང་འབྱིན་པའོ། །ཞེས་འཆི་བས་བྱ་བ་གཉིས་བྱེད་པར་གསུངས་ཏེ། ཤི་བ་རྒྱུའི་བྱེད་པ་དང་། ཤི་བས་མ་རིག་པ་བསྐྱེད་པར་གསུངས་པས། ཞིག་པ་ལ་བསྐྱེད་པའི་རྒྱུ་ཡོད་པ་དང་། ཞིག་པས་འབྲས་བུ་བསྐྱེད་ནུས་པ་ཡིན་ཏེ། འདི་ནི་རྒྱུན་གྱི་ཞིག་པ་ཡིན་ཡང་སྐད་ཅིག་མ་དང་པོ་དུས་གཉིས་པར་ཞིག་པ་ལ་ཡང་འདྲ་ལ་སྐད་ཅིག་མ་དང་པོ་དུས་གཉིས་པར་ཞིག་པའི་རྒྱུར་ཡང་བསྟན་ཏོ། །དེས་ན་སེམས་ཅན་སྐྱེས་པ་དང་ཤི་བ་གཉིས་དང་སྐད་ཅིག་མ་གཉིས་པར་མི་སྡོད་པ་དང་། སྐད་ཅིག་མ་གཉིས་པར་མ་བསྡད་པ་རྣམས་ལ་དངོས་པོར་འཇོག་མི་འཇོག་དང་། རྒྱུས་སྐྱེ་མི་སྐྱེ་ཀུན་ནས་མཚུངས་སོ། །འདི་ལ་དགོངས་ནས། རྩ་ཤེར་ལས། དངོས་དང་དངོས་མེད་འདུས་བྱས་ཡིན། །ཞེས་དང་། རིགས་པ་དྲུག་ཅུ་པ་ལས་ཀྱང་། རྒྱུ་ཟད་ཉིད་ལས་ཞི་བ་ནི། །ཟད་ཅེས་བྱ་བར་དམིགས་པ་སྟེ། །ཞེས་མྱུ་གུ་སོགས་ཀྱི་དངོས་པོ་དང་། དེ་ཞིག་པ་དེའི་དངོས་པོར་མེད་པ་གཉིས་ཀ་འདུས་བྱས་དང་། སྣུམ་ལྟ་བུའི་རྒྱུ་ཟད་པ་ནི་མར་མེ་ལྟ་བུའི་འབྲས་བུ་ཟད་པའི་རྒྱུར་གསུངས་པས། འཕགས་པའི་བཞེད་པར་གདོན་མི་ཟ་བར་འདོད་པར་བྱའོ། །སྐད་ཅིག་དང་པོ་དུས་གཉིས་པར་ཞིག་པ་ནི་དངོས་སུ་དགག་བྱ་གཅད་ནས་རྟོགས་དགོས་པས་དགག་པ་ནི་ཡིན་ལ་མེད་དགག་ནི་མ་ཡིན་པས་མ་ཡིན་དགག་སྟེ། ཞིག་རྒྱུ་དེ་བཅད་པ་ཙམ་མིན་གྱི་དེ་བཅད་པའི་དངོས་པོ་གཅིག་འཕངས་པའི་ཕྱིར། སྒྲུབ་བྱེད་ལྷག་མ་ནི་རྒྱས་པར་རྩ་ཤེའི་ཊཱི་ཀ་ལས་ཤེས་པར་བྱའོ། །འདི་ནི་ལུགས་འདིའི་རིགས་པ་ཕྲ་ལ་དོན་ཆེ་བ་གཅིག་ཏུ་འདུག་གོ །ཞེས་བྱ་བ་བྲིས་སོ། །གཉིས་པ་ནི། དབུ་མ་པས་ལྷན་སྐྱེས་དང་ཀུན་བཏགས་ཀྱིས་བཏགས་པའི་དངོས་པོ་ཐམས་ཅད་རིགས་པས་དཔྱད་ནས་དགག་དགོས་པ་ལ་འདི་ལྟ་བུའི་དངོས་འཛིན་གསར་དུ་བསྣན་པ་ནི་ཉེས་དམིགས་ཆེ་བས་དགག་དགོས་ཤིང་། ལུང་རིགས་མེད་པའི་རང་བཟོར་སྣང་བས་དགག་ནུས་པ་ཡང་ཡིན་ལ། འདི་དགག་པ་ལ་བཞི་སྟེ། ཕྱོགས་སྔའི་རྡུལ་ཕུང་རིམ་ལྟར་བརླག་པ། གནོད་བྱེད་གཞན་ཡང་ཆར་ལྟར་ཕབས་པ། འགལ་འདུའི་རིགས་པ་ཐོག་ལྟར་འབེབས་པ། བཀས་བཅད་ཀྱི་ང་རོ་འབྲུག་ལྟར་ཆེམས་པའོ། །དང་པོ་ནི། དངོས་པོ་རང་བཞིན་གྱིས་བསྒྲུབ་པར་འདོད་པའི་ཕྱོགས་ཐམས་ཅད་ལ་ཞིག་པ་དངོས་པོར་མི་རུང་ཞེས་པ་ནི་གཟིགས་རྒྱ་ཆུང་བ་སྟེ། ཞིག་པ་དངོས་པོར་འདོད་པ་མུ་སྟེགས་བྱེ་བྲག་པའི་གྲུབ་མཐར་བྱས་ནས་ཆོས་ཀྱི་གྲགས་པས་བཀག་པའི་ཕྱིར་རོ། །དབུ་མ་པའི་ཕྱོགས་ལ་ཞིག་པ་དངོས་པོར་གྲུབ་ཅེས་པའི་གྲུབ་མཐའ་སྔར་མ་བྱུང་ཞིང་འདིར་ནི་འགོག་པར་འགྱུར་རོ། །ལུགས་དང་པོས་མྱུ་གུའི་ཆ་ཤས་ཀྱི་དངོས་པོ་ཐམས་ཅད་ནི་ལོག་ལ་མྱུ་གུ་ལས་གཞན་བུམ་པ་ལ་སོགས་པའི་དངོས་པོ་གང་ཡང་མ་ཐོབ་པ་རྒྱུ་མཚན་དུ་བྱས་ནས། ཞིག་པ་དེ་དངོས་པོ་གཏན་མ་ཡིན་པར་འདོད་པ་མ་ཡིན་ཏེ། དེ་ལྟར་ན་ལུགས་དང་པོས་མྱུ་གུའི་ཆ་ཤས་ཐམས་ཅད་ལོག་ནས་སྡོང་བུ་སྐྱེས་པ་དེ་ཡང་དངོས་པོ་གཏན་མ་ཡིན་པར་འདོད་པར་འགྱུར་ཏེ། རྒྱུ་མཚན་མཚུངས་པའི་ཕྱིར་རོ། །ལུགས་ཕྱི་མ་ལ་ཉེར་སྦས་ཀྱི་ཕུང་པོའི་ཚོགས་པ་ལ་བརྟེན་ནས་ཉེར་སྦས་སུ་བཏགས་པ་དངོས་པོ་ཡིན་པར་མི་འགལ་བ་དང་། ཞིག་རྒྱུའི་དངོས་པོ་ལ་བརྟེན་ནས་སྐྱེས་པའི་ཞིག་པ་དངོས་པོར་མི་འགལ་བ་གཉིས་དཔེ་དོན་དུ་གཏན་མི་མཚུངས་ཏེ། ལུགས་དེ་ལ་ཉེར་སྦས་ཀྱི་ཕུང་པོ་མེད་ན་ཉེར་སྦས་སུ་བཏགས་པ་མེད་དགོས་ཤིང་། ཞིག་པ་དངོས་པོ་བ་ནི། ཞིག་རྒྱུའི་དངོས་པོ་མེད་པའི་དུས་ཁོ་ནར་བཞག་འདུག་པའི་ཕྱིར། ལེགས་པར་སོམས་ཤིག ལུང་གི་སྒྲུབ་བྱེད་ལ། ས་བཅུ་པ་ལས། སྐྱེ་བའི་རྐྱེན་གྱིས་རྒ་ཤི་ཞེས་པའི་ཤི་བ་དེ་སེམས་ཅན་དེ་ཞིག་པ་ཡིན་ན། གནས་སྐབས་དེར་སེམས་ཅན་ཡོད་དམ་མེད། ཡོད་ན་མྱུ་གུ་ཞིག་པའི་གནས་སྐབས་སུ་ཡང་མྱུ་གུ་ཡོད་པར་འགྱུར་ཞིང་། མེད་ན་སེམས་ཅན་ཤི་ནས་མེད་པ་རྒྱང་འཕེན་པའི་གྲུབ་མཐའ་ལ་གནས་པའོ། །ལུགས་འདིའི་རྗེས་འབྲང་ཐམས་ཅད་ཕྱོགས་ཞེན་གྱིས་མ་བསྒྲིབས་པར་གཟུ་བོས་དཔྱོད་ཅིག གལ་ཏེ་ཤི་བའི་གནས་སྐབས་སུ་སེམས་ཅན་སྐད་ཅིག་སྔ་མ་དེ་མེད་པས་ཤི་བ་དེ་སེམས་ཅན་ཞིག་པར་འཇོག་ཞེ་ན། དེ་ལྟར་ན་རྒ་བ་དེ་ཡང་སེམས་ཅན་ཞིག་པའི་ཞིག་པ་ཡིན་པར་འགྱུར་ཏེ། རྒྱུ་མཚན་མཚུངས་པའི་ཕྱིར། དེ་བཞིན་དུ་ཡན་ལག་བཅུ་གཉིས་པོ་རེ་རེ་ཞིང་སེམས་ཅན་ཞིག་པའི་ཞིག་པར་འགྱུར་ཏེ། རྒྱུ་མཚན་མཚུངས་པའི་ཕྱིར། དངོས་པོ་ཡིན་ན་རང་གི་སྐད་ཅིག་སྔ་མ་དེ་ཞིག་པའི་ཞིག་པ་ཡིན་པས་ཁྱབ་པར་འགྱུར་ཏེ། དགོད་བྲོ་བའི་ཕྱིར་རོ། །རྒ་ཤིའི་ཟླས་ཕྱེ་བའི་ཤི་བ་སྐྱེ་བའི་རྐྱེན་ལས་བྱུང་བ་དང་། དེས་མ་རིག་པ་བསྐྱེད་པར་གསུངས་པས་རང་ལ་མི་ཕན་ཞིང་གཞན་ལུགས་ལ་མི་གནོད་དེ་དེ་ཞིག་པ་ཡིན་པ་བཀག་ཟིན་པའི་ཕྱིར་དང་།ཤི་བ་དེ་དངོས་པོ་ཡིན་པར་གཞན་གྱིས་ཁས་བླངས་པའི་ཕྱིར་རོ།།སྒྲུབ་བྱེད་འདི་ལ་འདི་ཙམ་ཞིག་འཁྲུལ་པ་འདི་རྒྱུ་ཅི་ཡིན། སེམས་ཅན་སྐྱེས་པ་དང་ཤི་བ་གཉིས་དངོས་པོར་འཇོག་མི་འཇོག་དང་། རྒྱུས་བསྐྱེད་མི་སྐྱེད་ཀུན་ནས་མཚུངས་པ་ཅིས་ཀྱང་ཡིན་མོད། དེས་རང་ལུགས་མི་འགྲུབ་ཅིང་། གཞན་ལུགས་ལ་མི་གནོད་པ་བཤད་ཟིན་ཏོ། །སྐད་ཅིག་མ་གཉིས་པར་མི་སྡོད་པ་དང་། སྐད་ཅིག་མ་གཉིས་པར་མ་བསྡད་པ་རྣམས་ལ་དེ་གཉིས་མཚུངས་ན་ཧ་ཅང་ཐལ་ཏེ། སྐད་ཅིག་མ་གཉིས་པར་མི་སྡོད་པ་ནི་སྐད་ཅིག་མ་དང་པོ་ཡིན་པས་དངོས་པོ་ཡིན་དུ་ཆུག སྐད་ཅིག་མ་གཉིས་པར་མ་བསྡད་པ་དངོས་པོ་དང་རྒྱུ་ཡིས་བསྐྱེད་པ་ཡིན་ན། གསུམ་པར་མ་བསྡད་པ་དང་། བཞི་པར་མ་བསྡད་པ་སོགས་ལ་ཡང་མཚུངས་ཤིང་། མཚུངས་པར་ཁས་ཀྱང་བླངས་ཏེ། ད་ལྟ་མྱུ་གུ་ལྟ་བུ་གཅིག་ཞིག་པའི་ཞིག་པ་དེ་འཁོར་བ་མ་སྟོངས་ཀྱི་བར་དུ་རྒྱུ་ཡིས་བསྐྱེད་པར་འགྱུར་རོ། །དངོས་དང་དངོས་མེད་འདུས་བྱས་ཡིན། །ཞེས་པའི་དངོས་པོ་འདུས་བྱས་ཡིན་པས་ནི་འདི་ལ་ཕན་པ་གང་ཡང་མེད་ལ། དངོས་མེད་འདུས་བྱས་ཡིན་པ་ལུང་འདིས་སྟོན་ན། ཞིག་པ་དངོས་མེད་དུ་ཁས་བླངས་དགོས་པར་འགྱུར་རོ། །རྒྱུ་ཟད་ཉིད་ལས་ཞི་བ་ནི། །ཞེས་པའི་ཟད་པ་དེ་དངོས་པོ་དང་འདུས་བྱས་ཡིན་ན། མྱང་འདས་འདུས་བྱས་དང་དངོས་པོ་ཡིན་པར་འགྱུར་ཞིང་། དེ་ཡང་འདོད་ན། མྱ་ངན་འདས་པ་དངོས་མེད་པའང་། །མེད་ན་དེ་དངོས་ག་ལ་ཡིན། །དངོས་དང་དངོས་མེད་འདུས་བྱས་ཡིན། །མྱ་ངན་འདས་པ་འདུས་མ་བྱས། །ཞེས་པའི་ཀླུ་སྒྲུབ་ཀྱི་གཞུང་ལ་སྙིང་ནད་འདི་ཙམ་ཞིག་ཅིའི་ཕྱིར་སློང་། རྒྱུ་ཟད་པ་འབྲས་བུ་ཟད་པའི་རྒྱུ་ཡིན་པས་དེ་གཉིས་དངོས་པོར་གྲུབ་པར་འདོད་ན། ཐོ་བས་བུམ་པ་འཇིགས་པར་བྱས་པས་བུམ་པའི་ཞིག་པ་དངོས་པོར་ཡོད་པ་རྣམ་འགྲེལ་ལེའུ་དང་པོར་བཀག་པ་དེ་དྲན་པར་གྱིས་ཤིག སྐད་ཅིག་མ་དང་པོ་དུས་གཉིས་པར་ཞིག་པ་དེ་དགག་བྱ་དངོས་སུ་བཅད་ནས་རྟོགས་དགོས་ཞེས་པའི་དོན་དགག་བྱ་སྐད་ཅིག་མ་དང་པོ་ལ་བྱེད་ན་ནི། སྔོན་པོ་སྐད་ཅིག་དང་པོ་ཞིག་པའི་རྗེས་ཀྱི་སྔོན་པོ་སྐད་ཅིག་གཉིས་པ་དེ་ཡང་མ་ཡིན་དགག་ཏུ་འགྱུར་ཏེ། དགག་བྱ་དངོས་སུ་བཅད་ནས་རྟོགས་དགོས་པར་མཚུངས་པའི་ཕྱིར། སྒྲུབ་བྱེད་ལྷག་མ་རྩ་ཤེའི་ཊཱི་ཀ་ལས་ཤེས་པར་མི་འཚལ། འདིར་བཀོད་པའི་རྣམ་རྟོག་གི་བཟོ་རྒྱ་འདི་ཙམ་གྱིས་ངེས་འབྱུང་སྐྱེ་བའི་རྒྱུ་ཆོག་པར་སྣང་ངོ་། །འདི་ནི་ལུགས་འདིའི་རིགས་པ་ཕྲ་ལ་དོན་ཆེ་བ་གཅིག་ཏུ་འདུག་གོ །ཞེས་པ་ནི་འདི་འདྲའི་རིགས་ཀྱི་ཚིག་རེ་གར་ཡོད་སར་འདི་འདྲའི་རིགས་ཀྱི་གྲུབ་མཐའ་རེ་ཡོད་པ་ཁོ་བོས་ཀྱང་གོའོ། །གཉིས་པ་ལ་གཞན་སྐྱེ་ཡོད་པར་ཐལ་བ། མ་ཕྲད་པར་སྐྱེད་པ་ཡོད་པར་ཐལ་བ། རྟེན་གཞན་ལ་བརྗོད་པའི་ཉེས་པ་མཚུངས་པ། དེ་ལས་ཀྱང་སྨད་པའི་གནས་སུ་གྱུར་པ། ཞིག་པས་ནམ་མཁའ་གང་བར་ཐལ་བ། འདུས་མ་བྱས་ལ་རྟེན་འབྲེལ་མི་རུང་བར་ཐལ་བ། སྨིན་ལས་སླར་སྨིན་གྱི་སྐྱོན་སྤོང་མི་ནུས་པ། གཅིག་དང་ཐ་དད་བཏགས་པའི་ཉེས་པ་སྟེ་རེ་ཞིག་བརྒྱད་ལས་དང་པོ་ནི། ལས་འབྲས་གཉིས་པོ་ངོ་བོ་གཞན་དུ་འགྱུར་ཏེ། དེ་གཉིས་ཀྱི་ངོ་བོ་ཡོད་ཅིང་བར་དུ་ཞིག་པ་དངོས་པོ་བས་ཆོད་པའི་ཕྱིར། རྟགས་གཉིས་ཆར་ཁས་བླངས། འདོད་ན། གཞན་སྐྱེ་ཡོད་པར་འགྱུར་རོ། །གཉིས་པ་ནི། རྒྱུ་འབྲས་ཕྲད་ནས་བསྐྱེད་དམ། མ་འཕྲད་པར་བསྐྱེད་ཅེས་དཔྱད་པའི་ཚེ། ཕྱོགས་ཕྱི་མ་ཁས་ལེན་རིགས་པར་འགྱུར་ཏེ། རྒྱུས་འབྲས་བུ་སྐྱེད་པ་གང་ཞིག་དེ་གཉིས་ཀྱི་བར་ཞིག་པ་དངོས་པོ་བས་ཆོད་པའི་ཕྱིར། འདོད་ན་ཕྲད་མ་ཕྲད་དཔྱད་པའི་ཚེ་ཕྱོགས་གཉིས་ཀ་གཞུང་ལས་དངོས་སུ་བཀག་པ་དང་འགལ་ལོ། །གསུམ་པ་ནི། གཞན་གྱིས་ལས་འབྲས་ཀྱི་རྟེན་ཀུན་གཞི་སོགས་ཁས་ལེན་པ་ལ་བརྗོད་པའི་ཉེས་པ་ཐམས་ཅད་འདི་ལ་མཚུངས་ཏེ། གང་ཕྱིར་ལས་ལ་སྐྱེ་བ་མེད། །འདི་ལྟར་རང་བཞིན་མེད་དེའི་ཕྱིར། །གང་ཕྱིར་དེ་ནི་མ་སྐྱེས་པ། །དེ་ཕྱིར་ཞིག་དངོས་མི་དགོས་སོ། །ཞེས་དང་། གང་ཕྱིར་རང་བཞིན་གྱིས་དེ་མི་འགག་པ། །དེ་ཕྱིར་ཞིག་དངོས་མེད་ཀྱང་འདི་ནུས་ཕྱིར། །ཞེས་སོགས་ཅིའི་ཕྱིར་མི་མཚུངས། ཀུན་གཞི་སོགས་ཀྱིས་ཉེས་པ་ཅི་ཞིག་བྱས་ལེགས་པར་སྨྲོས་ཤིག བཞི་པ་ནི། དེ་དག་ལས་ཀྱང་འདི་སྨད་པའི་གནས་ཏེ། ཀུན་གཞི་སོགས་ནི་ནང་པའི་གྲུབ་མཐའ་སྨྲ་བ་རེ་རེའི་འདོད་པ་ཡིན་ལ། ཞིག་པ་དངོས་པོར་གྲུབ་པ་ནི་ཕྱི་རོལ་པའི་འདོད་པ་ཡིན་པའི་ཕྱིར་ཏེ། བྱེ་བྲག་ཏུ་སྨྲ་བས་ཀྱང་ཉོན་མོངས་སྤངས་པའི་འགོག་པ་དངོས་པོར་འདོད་ཀྱང་། དངོས་པོ་ཞིག་ཚད་དངོས་པོར་མི་འདོད་པའི་ཕྱིར་རོ། །ལྔ་པ་ནི་སྔོན་པོ་ལྟ་བུ་སྐད་ཅིག་བཅུ་རྒྱུན་ལྡན་དུ་འབྱུང་བའི་ཚེ་སྐད་ཅིག་མ་གཉིས་པར་སྔོན་པོ་སྐད་ཅིག་དང་པོའི་ཞིག་པ་དངོས་པོ་བ་དང་། སྔོན་པོ་སྐད་ཅིག་མ་གཉིས་པ་དང་གཉིས། སྐད་ཅིག་མ་གསུམ་པར་དེ་གཉིས་ཀྱི་ཞིག་པ་དངོས་པོ་བ་གཉིས་སྔོན་པོ་སྐད་ཅིག་མ་གསུམ་པ། ཞིག་པ་སྐད་ཅིག་མ་དང་པོའི་རིགས་འདྲ་སྐད་ཅིག་མ་གཉིས་པ་སྟེ་བཞི་དང་། ལྔ་པའི་ཚེ་དེ་རྣམས་ཀྱི་རིགས་འདྲ་སྐད་ཅིག་མ་གཉིས་པ་བཞི། དེ་རྣམས་ཞིག་པའི་ཞིག་པ་བཞི་སྟེ། བརྒྱད་དུ་འགྱུར་བ་སོགས་ཁྱོད་ཀྱི་ཞིག་པ་འདི་དག་གཟུགས་སུ་གྲུབ་ན་རྡུལ་ཕྲན་ཙམ་ལས་མེད་ཀྱང་། དངོས་པོ་གཅིག་ཞིག་པའི་ཞིག་པ་དེས་ཀྱང་ནམ་མཁའི་ཁམས་གང་བར་འགྱུར་རོ། །དྲུག་པ་ནི། སྣུམ་ལྟ་བུའི་རྒྱུ་ཟད་པ། མར་མེ་ལྟ་བུའི་འབྲས་བུ་ཟད་པའི་རྒྱུར་གསུངས་པས་རྒྱུ་འབྲས་གཉིས་ཀ་དངོས་པོ་དང་འདུས་བྱས་ཡིན་ན། མ་རིག་པ་ལ་སོགས་པའི་ཡན་ལག་སྔ་མ་སྔ་མ་ཟད་པས། འདུ་བྱེད་ལ་སོགས་པའི་ཡན་ལག་ཕྱི་མ་ཕྱི་མ་ཟད་པའི་རྒྱུ་འབྲས་ཐམས་ཅད་ཀྱང་དངོས་པོ་དང་འདུས་བྱས་སུ་འགྱུར་ལ། དེ་ཡང་འདོད་ན་འདུས་མ་བྱས་ལ་རྟེན་འབྲེལ་གཏན་མི་རུང་བར་འགྱུར་ཏེ། གང་གི་རྐྱེན་གྱིས་གང་འབྱུང་བ་ཐམས་ཅད་འདུས་བྱས་ཁོ་ན་ཡིན་པའི་ཕྱིར་རོ། །གཞན་ཡང་། ངོ་བོ་ཉིད་སྐུ་དེ་འདུས་བྱས་ཡིན་པར་ཐལ། སྦྱོར་བཞི་སྒོམ་པ་དེ་ངོ་བོ་ཉིད་སྐུའི་རྒྱུ་ཡིན་པའི་ཕྱིར། ལན་ཅི་སྨྲ། མ་གྲུབ་ན། སྣུམ་ཟད་པ་དེ་མར་མེ་ཟད་པའི་རྒྱུ་ཡིན་པར་ཁྱོད་སྒྲུབས་ཤིག བདུན་པ་ནི། ལས་ཀྱི་རྣམ་སྨིན་ཕྱུང་ཟིན་པའི་དུས་ན་ལས་ཞིག་པའི་ཞིག་པ་ཡོད་དམ་མེད། ཡོད་ན་ལས་གཅིག་གི་རྣམ་སྨིན་ཕྱུང་ཟིན་པའི་རྗེས་སུ་ཡང་། སླར་ཡང་རྣམ་པར་སྨིན་པར་འགྱུར་ཏེ། དེའི་ཚེ་ཡང་རྣམ་སྨིན་གྱི་རྒྱུར་གྱུར་པའི་ཞིག་པ་དངོས་པོ་བ་ཡོད་པའི་ཕྱིར། མེད་ན་རྣམ་སྨིན་ཕྱུང་ཟིན་པའི་ཚེ་ལས་མ་ཞིག་པར་ཐལ། དེའི་ཚེ་ལས་ཞིག་པའི་ཞིག་པ་མེད་པའི་ཕྱིར། ཁྱབ་པ་གྲུབ་མཐའི་གཙོ་བོ་ལ་ཨེ་སོང་། བརྒྱད་པ་ནི། ལས་ཞིག་པའི་ཞིག་པ་དངོས་པོ་བ་དེ་ལས་དང་ངོ་བོ་གཅིག་གམ་ཐ་དད། ངོ་བོ་གཅིག་ན། དེའི་ཚེ་ལས་མ་ཞིག་པར་འགྱུར་ཏེ། དེ་ལས་དང་ངོ་བོ་གཅིག་ཡིན་པའི་ཕྱིར། ཐ་དད་ན་དེ་ཡང་འབྲས་བུ་དང་ངོ་བོ་ཐ་དད་པས། དེ་དག་རྟེན་ནས་འབྱུང་བ་མ་ཡིན་པར་འགྱུར་ཏེ། ཕན་ཚུན་མ་ལྟོས་པའི་ཕྱིར། གཉིས་ཀ་མ་ཡིན་ནོ་ཞེ་ན། ལས་དང་ལས་ཀྱི་ཞིག་པ་དངོས་པོ་བ་ཆོས་ཅན། ཁྱོད་ངོ་བོ་གཅིག་དང་ཐ་དད་གང་རུང་ཡིན་པར་ཐལ། ཁྱོད་ཀྱི་ངོ་བོ་གྲུབ་པའི་ཕྱིར། གསུམ་ཆར་ཨེ་དྲན། དེ་ལ་སོགས་པའི་ཉེས་པ་མཐའ་ཡས་སོ། །གསུམ་པ་ནི། གོང་དུ་ཐལ་འགྱུར་བའི་ལུགས་ཀྱིས་ནི་ཐ་སྙད་གདགས་པ་ཙམ་གྱིས་མ་ཚིམ་པར་མྱུ་གུ་སྐྱེ་ཞེས་པ་ལྟ་བུ་ལ་དེ་ལྟར་བཏགས་པའི་བཏགས་དོན་བདག་གམ་གཞན་ལས་སྐྱེ་ཞེས་ཚོལ་བ་ན་དེ་ཁོ་ན་ཉིད་ལ་དཔྱོད་པར་འཇོག་གོ་ཞེས་ཁས་བླངས་པ་དང་འགལ་ཏེ། ལས་ཀྱིས་འབྲས་བུ་བསྐྱེད་ཞེས་བཏགས་པའི་བཏགས་དོན་ལས་དང་འབྲས་བུའི་བར་དུ་ཆོས་གཞན་གྱིས་ཆོད་མ་ཆོད་ཞེས་ཚོལ་བ་ན་དེ་ཁོ་ན་ཉིད་ལ་དཔྱོད་པར་འཇོག་དགོས་པ་ལས། དེའི་ཚེ་ཆོས་གཞན་ཞིག་པ་དངོས་པོ་བས་ཆོད་པར་ཁས་བླངས་པས། བཏགས་དོན་བཙལ་བའི་ཚེ་ན་མི་རྙེད་ཅེས་པའི་གྲུབ་མཐའི་གཙོ་བོ་དང་འགལ་བའི་ཕྱིར་རོ། །བཞི་པ་ནི། ཡབ་སྲས་ཀྱི་གཞུང་ལས། ལས་རང་བཞིན་གྱིས་སྐྱེ་བ་མེད་པ་དང་། འགག་པ་མེད་པའི་སྒོ་ནས། རྟག་ཆད་སྤོང་ཚུལ་ཁོ་ན་གསུངས་ཀྱི། གཞན་མ་གསུངས་བཞིན་དུ་ཞིག་པ་དངོས་པོ་བའི་བསྒྲུབ་ཚུལ་འདི་འདྲ་བྱས་ནས་དེ་ཡང་ཕྲལ་དོན་ཆེ་བ་གཅིག་ཏུ་འདུག་གོ་ཞེས་སོགས་བསླུ་བྲིད་ཀྱི་ཚིག་མང་དུ་བྱས་པ་འདིས་མཚོན་ནས། དྲུང་ཙོང་༢༩བ་འདིས་རྩལ་བཏོན་གྱི་གྲུབ་མཐའ་ཐམས་ཅད་ལ་འདི་འདྲ་རེ་ཡོད་པས། རྗེས་འཇུག་རྣམས་ཀྱིས་གསུང་རབ་ཚད་ལྡན་དང་བསྒྲིགས་ནས་བརྟག་དཔྱད་རེ་ཅིས་ཀྱང་གྱིས། ཁོ་བོ་ལ་ཕྱོགས་གཉིས་སུ་ཕྱེ་བའི་ཕྱོགས་ཞེན་ཡོད་པ་མ་ཡིན་གྱི། ལྟ་བའི་སྙིགས་མར་གྱུར་པ་འདི་འདྲ་ལ་ཡང་མངོན་པར་ཞེན་པ་མང་པོ་མཐོང་སྟེ་མ་བཟོད་ནས་སྨྲས་པའོ། །སྤྲོས་པས་ཆོག་གོ །ད་ནི་གཉིས་པ་དེའི་དཔེ་བཤད་པ་ནི། 

 གཉིས་པ་དེ་ལ་ཧ་ཅང་ཐལ་བ་རྣམ་གཉིས་སྤོང་བ་ལ་གཉིས་ཏེ། རྣམ་སྨིན་ཐུག་པ་མེད་པར་ཐལ་བ་སྤང་། རྣམ་སྨིན་ངེས་པ་མེད་པར་ཐལ་བ་སྤང་པའོ། །དང་པོ་ནི། 
 
 གཉིས་པ་ནི། 

དཔེ་སྔ་མ་ཉིད་ཀྱིས་གྲུབ་པར་གསུངས་སོ། །ལས་འབྲས་རྣམས་ལ་སེམས་པ་དགག་པ་མཛད་པའི་རྒྱུ་མཚན་ནི། སོ་སོ་སྐྱེ་བོས་ལས་དགེ་བ་དང་མི་དགེ་བ་འདིའི་འབྲས་བུ་འདི་ལྟར་འགྱུར་བའི་རྒྱུ་མཚན་ཅི་ཡིན་སྙམ་དུ་སེམས་པ་ན། དེའི་རྒྱུ་མཚན་མི་རྙེད་པས་ལས་འབྲས་ལ་སྐུར་པ་བཏབ་པར་འགྱུར་དུ་འོང་ངོ་སྙམ་སྟེ། བཅོམ་ལྡན་འདས་ཀྱིས་ལས་རྣམས་ཀྱི་འབྲས་བུ་རྣམ་པར་སྨིན་པ་ནི་བསམ་གྱིས་མི་ཁྱབ་བོ་ཞེས་གསུངས་སོ། ། གསུམ་པ་ཀུན་གཞི་སོགས་གསུང་དྲང་དོན་ཉིད་དུ་སྟོན་པ་ནི། 

འདི་ལ་དོགས་པ་དགོད་པ་དང་། དེའི་ལན་བཤད་པ་གཉིས་ལས། དང་པོ་ནི། འགྲེལ་པར་གལ་ཏེ་དེ་ལྟར་ལས་རྣམས་ཀྱི་འབྲས་བུ་འབྲེལ་པ་རྣམས་དགག་ན། འོ་ན་འཕགས་པ་ལང་ཀར་གཤེགས་པ་ལ་སོགས་པ་རྣམས་ལས་ཀུན་གཞིའི་རྣམ་པར་ཤེས་པ་ཆོས་མཐའ་ཡས་པའི་ནུས་པའི་ཁྱད་པར་གྱི་གཞི་ས་བོན་ཐམས་ཅད་པ་རྦ་རླབས་རྣམས་ལ་རྒྱ་མཚོ་ལྟར་དངོས་པོ་ཐམས་ཅད་སྐྱེ་བའི་རྒྱུ་གསུངས་པ་གང་ཡིན་པ་དེ་ཅི་རྣམ་པ་ཐམས་ཅད་དུ་མེད་པ་ཞིག་གམ་ཞེ་ན། ཞེས་གསུངས་སོ། ། གཉིས་པ་ལ་བཞི་སྟེ། ཀུན་གཞི་དྲང་དོན་དུ་བསྟན་པ། གང་ཟག་དང་ཕུང་པོ་དྲང་དོན་དུ་བསྟན་པ། དངོས་པོ་རང་བཞིན་གྱིས་ཡོད་པ་དྲང་དོན་དུ་བསྟན་པ། དྲང་དོན་དུ་གསུངས་པ་ལ་ཐ་སྙད་དུ་ཁས་ལེན་དགོས་མི་དགོས་ཀྱི་དབྱེ་བ་བཤད་པའོ། །དང་པོ་ལ་ཀུན་གཞིའི་ངོ་བོ། ཀུན་གཞི་བསྟན་པའི་དགོས་པ། ཀུན་གཞིའི་སྒྲ་དོན། དངོས་ལ་གནོད་བྱེད་མ་གསུངས་པའི་རྒྱུ་མཚན། ཀུན་གཞི་ཁས་ལེན་དགོས་པའི་སྒྲུབ་བྱེད། ཁས་མི་ལེན་པའི་སྒྲུབ་བྱེད་དགག་པ། རྩོད་པ་སྤོང་བ་དང་བདུན་ལས། དང་པོ་ནི། ཚོགས་དྲུག་ལས་ངོ་བོ་ཐ་དད་པ་ཡོད་པ་མ་ཡིན་གྱི། རྣམ་པར་ཤེས་པ་གསལ་ཙམ་གྱི་ངོ་བོ་སེམས་ཅན་ནས་སངས་རྒྱས་ཀྱི་སའི་བར་དུ་རྒྱུན་མ་ཆད་པར་ཡོད་པ་འདི་ཉིད་དགེ་མི་དགེའི་རིས་སམ་ཡུལ་དྲུག་གི་ཕྱོགས་སུ་མ་ཆད་པར་རང་བཞིན་གྱིས་སྟོང་པས་བྱ་བྱེད་རུང་བའི་ཆ་ནས་ཀུན་གཞིར་འཇོག དེ་ཉིད་ཕུང་པོ་ལ་བརྟེན་ནས་ངའོ་སྙམ་དུ་འཛིན་པ་ངར་འཛིན་ལྷན་སྐྱེས་སུ་སོང་བའི་ཆ་ནི་ཉོན་ཡིད་དུ་འཇོག དེ་ཉིད་ཡུལ་དྲུག་གི་ནང་ནས་ཆོས་ཀྱི་ཕྱོགས་སུ་ཆད་པ་ནི་དྲུག་པ་ཡིད་ཀྱི་རྣམ་པར་ཤེས་པར་འཇོག་སྟེ། གསེར་དང་གསེར་གྱི་རྣ་རྒྱན་དང་། གསེར་གྱི་མགུལ་རྒྱན་བཞིན་ཡིན་པས། ཕྱི་མ་གཉིས་ཀྱི་ཚེ་ན་ཡང་སྔ་མ་མེད་པ་ནི་མ་ཡིན་ནོ། །ལུགས་འདི་མ་ཤེས་པར་ཀུན་གཞི་དང་ཉོན་ཡིད་ཁས་ལེན་ན། སེམས་ཙམ་པའི་ལུགས་ལྟར་ཁས་ལེན་དགོས་སྙམ་ནས། དབུ་མ་ཐལ་འགྱུར་བས་དེ་དག་ཐ་སྙད་དུ་ཡང་ཁས་མི་ལེན་པར་འདོད་པ་ནི། གྲུབ་མཐའ་སོ་སོའི་རྣམ་དབྱེ་མ་ཆགས་པའོ། །གཉིས་པ་ནི། འགྲེལ་པར་སྔར་གྱི་དོགས་པའི་རྗེས་སུ་དེ་མ་ཐག་ཏུ། དེ་ལྟར་ནི་མ་ཡིན་ཏེ། དེ་སྐད་དུ་ཉེ་བར་བསྟན་པས་གདུལ་བའི་སྐྱེ་བོ་རྣམས་ལ་དེ་ཡོད་པ་ཉིད་དུ་བསྟན་པའི་ཕྱིར་རོ། །ཞེས་གསུངས་ཏེ། ལང་གཤེགས་སོགས་ནས་གསུངས་པའི་ཀུན་གཞི་མེད་པ་ནི་མ་ཡིན་ཏེ། དང་པོ་ཉིད་ནས་དེ་ཁོ་ན་ཉིད་ལ་འཇུག་པར་མི་ནུས་པའི་གདུལ་བྱ་ལ་ཀུན་གཞི་དང་གང་ཟག་སོགས་བསྟན་པས། ཐེག་པ་ཆེན་པོ་ལ་འཇུག་པར་འགྱུར་ལ། ཕྱིས་གནས་ལུགས་ལ་འཇུག་པར་འགྱུར་བའི་ཕྱིར་རོ། །ཞེས་པ་སྟེ། འདིས་ནི་ཀུན་གཞི་གསུངས་པའི་དགོས་པ་བསྟན་པ་ཡིན་ལ། དགོས་པ་འདི་འདྲ་བ་ཞིག་ནི་ཀུན་རྫོབ་བདེན་པ་ཐམས་ཅད་ལ་ཡོད་དོ། །གསུམ་པ་ནི། འགྲེལ་པར། དངོས་པོ་ཐམས་ཅད་ཀྱི་རང་བཞིན་རྗེས་སུ་ཞུགས་པའི་ཕྱིར། སྟོང་པ་ཉིད་ཁོ་ན་ཀུན་གཞི་རྣམ་པར་ཤེས་པའི་སྒྲས་བསྟན་པར་རིགས་པར་བྱའོ། །ཞེས་གསུངས་ཏེ། ཅིའི་ཕྱིར་སྔར་གྱི་དེ་ལ་ཀུན་གཞི་ཞེས་བརྗོད་ཅེས་ན། སེམས་ཙམ་པ་ལྟར་བདེན་པར་གྲུབ་པས་འཁོར་འདས་ཀུན་གྱི་བག་ཆགས་ཀྱི་གཞིར་རུང་བས་ཀུན་གཞིར་འཇོག་པ་མ་ཡིན་གྱི། སྟོང་པ་ཉིད་ཁོ་ན་ཡིན་པས་ཀུན་གཞིར་འཇོག་སྟེ། སྟོང་པ་ཉིད་ཡིན་པས་དངོས་པོ་ཐམས་ཅད་ཀྱི་རང་བཞིན་རྒྱུ་རྗེས་སུ་ཞུགས་པའི་ཕྱིར་ཞེས་པ་སྟེ། འདི་ནི་དོགས་པའི་སྐབས་སུ་དངོས་པོ་ཐམས་ཅད་སྐྱེ་བའི་རྒྱུ་གསུངས་པ་གང་ཡིན་པ་དེ་ཞེས་པ། གང་ལ་སྟོང་པ་ཉིད་རུང་བ། །དེ་ལ་ཐམས་ཅད་རུང་བ་ཉིད། །ཅེས་པའི་ཚུལ་གྱིས་འདི་ལ་ཚང་ཞེས་པའི་དོན་ཏོ། །འདིས་ནི་ཀུན་གཞིའི་སྒྲ་དོན་བསྟན་གྱི། སྟོང་ཉིད་ཀུན་གཞིར་བསྟན་པ་ཡང་མ་ཡིན་ཞིང་དགོངས་གཞི་དང་གདགས་གཞིར་བསྟན་པ་ཡང་མ་ཡིན་ཏེ། ལུགས་འདི་ལ་གདགས་གཞི་དང་བཏགས་ཆོས་སོ་སོར་ཕྱེ་བ་མེད་པའི་ཕྱིར་རོ། །བཞི་པ་ནི། འདིར་དངོས་ལ་གནོད་བྱེད་མ་གསུངས་པ་ནི། ལང་གཤེགས་སོགས་ལས་གསུངས་པའི་ཀུན་གཞི་ཙམ་ཞིག་དྲང་དོན་དུ་བསྟན་པའི་སྐབས་ཡིན་གྱི། སེམས་ཙམ་པས་འདོད་པའི་ཀུན་གཞི་བདེན་གྲུབ་པ་དྲང་དོན་དུ་བསྟན་པའི་སྐབས་མ་ཡིན་པས། དངོས་ལ་གནོད་བྱེད་མེད་པའི་ཕྱིར་རོ། །མདོར་ན་དགོངས་འགྲེལ་དང་ལང་གཤེགས་སོགས་ལས་གསུངས་པའི་ཀུན་གཞི་ལ་དབུ་སེམས་གཉིས་ཀྱི་ཁས་ལེན་ཚུལ་གཉིས་ཀྱི་རྣམ་དབྱེ་ཤེས་ན། གནད་འདི་དག་རང་གྲོལ་དུ་འགྱུར་རོ། །ལྔ་པ་ནི། དབུ་མ་ཐལ་འགྱུར་བས་ཐ་སྙད་དུ་ཀུན་གཞི་ཁས་ལེན་དགོས་ཏེ། སངས་རྒྱས་བཅོམ་ལྡན་འདས་ཀྱིས་མདོ་ལས་གསུངས་ཤིང་། དེ་ཡང་དོན་དམ་བདེན་པ་རྟོགས་པའི་ཐབས་སུ་གྱུར་པའི་ཐ་སྙད་བདེན་པ་ཡིན་པར་སློབ་དཔོན་འདི་ཉིད་ཀྱིས་གསུངས་པའི་ཕྱིར་ཏེ། འགྲེལ་པར། ཆེས་ཐོག་མར་ཀུན་གཞི་རྣམ་པར་ཤེས་པ་ལ་སོགས་པ་བསྟན་པ་ནི་མུ་སྟེགས་ཀྱི་ལུགས་བསལ་ནས་དེ་དག་གི་དོན་ཆེན་པོ་འདྲེན་པར་འགྱུར་ཞིང་། ཕྱི་ནས་གསུང་རབ་ཀྱི་དོན་ཕྱིན་ཅི་མ་ལོག་པར་རིག་པ་རྣམས་རང་ཉིད་ཀྱིས་དེ་དག་སྤོང་བར་འགྱུར་བས་ཡོན་ཏན་ཁོ་ན་འབྱུང་གི སྐྱོན་ནི་མ་ཡིན་ནོ་ཞེས་གསུངས་པས་སོ། །འཕགས་པ་ཀླུ་སྒྲུབ་ཀྱིས་གསུངས་པས་ཀྱང་ཁས་ལེན་དགོས་ཏེ། བྱང་ཆུབ་སེམས་འགྲེལ་ལས། ཅི་ལྟར་ཁབ་ལེན་དང་ཉེ་བས། །ལྕགས་ནི་མྱུར་དུ་ཡོངས་སུ་འཁོར། །དེ་ལ་སེམས་ནི་ཡོད་མིན་ཏེ། །སེམས་དང་ལྡན་བཞིན་སྣང་བར་འགྱུར། །དེ་བཞིན་ཀུན་གཞི་རྣམ་ཤེས་ནི། །བདེན་མིན་བདེན་པ་བཞིན་དུ་ནི། །གང་ཚེ་འགྲོ་འདི་གཡོ་བར་འགྱུར། །དེ་ཚེ་སྲིད་པ་འཛིན་པར་བྱེད། །ཇི་ལྟར་རྒྱ་མཚོ་ལ་ནི་ཤིང་། །སེམས་ནི་མེད་ཀྱང་གཡོ་བར་འགྱུར། །དེ་བཞིན་ཀུན་གཞི་རྣམ་ཤེས་ནི། །ལུས་ལ་བརྟེན་ནས་གཡོ་བ་ཡིན། །ཞེས་གསུངས་པས་སོ། །དྲུག་པ་ནི། དབུ་མ་ཐལ་འགྱུར་བས་ཀུན་གཞི་ཁས་མི་ལེན་པའི་རྒྱུ་མཚན་ཅི་ཡིན་ཞེས་དྲིས་པས། དྲང་དོན་དུ་གསུངས་པའི་ཕྱིར་ཞེས་ཟེར་རོ། །འོ་ན་ཕུང་ཁམས་སྐྱེ་མཆེད་ཐམས་ཅད་ཁས་མི་ལེན་པར་འགྱུར་ཏེ། འགྲེལ་པར་མདོ་དྲངས་པ་ལས། ཕུང་པོ་དག་དང་ཁམས་རྣམས་དང་། །སྐྱེ་མཆེད་རང་བཞིན་གཅིག་བཞེད་ལ། །ཁམས་གསུམ་པོ་དག་སྟོན་མཛད་པ། །འདི་ནི་འཇིག་རྟེན་མཐུན་འཇུག་ཡིན། །ཞེས་གསུངས་པའི་ཕྱིར། དེ་བཞིན་དུ་སྣོད་ཀྱི་འཇིག་རྟེན་མེས་བསྲེགས་པ་དང་། སེམས་ཅན་གྱི་ཁམས་ཀྱང་ཁས་མི་ལེན་པར་འགྱུར་ཏེ། མདོ་དེ་ཉིད་ལས། ཞིག་པ་མེད་ཅིང་སྐྱེ་མེད་ལ། །ཆོས་ཀྱི་དབྱིངས་དང་མཉམ་གྱུར་ཀྱང་། །བསྲེགས་པའི་བསྐལ་པ་སྟོན་མཛད་པ། །འདི་ནི་འཇིག་རྟེན་མཐུན་འཇུག་ཡིན། །དུས་གསུམ་དག་ཏུ་སེམས་ཅན་གྱི། །རང་བཞིན་དམིགས་པ་མ་ཡིན་ལ། །སེམས་ཅན་ཁམས་ཀྱང་སྟོན་མཛད་པ། །འདི་ནི་འཇིག་རྟེན་མཐུན་འཇུག་ཡིན། །ཞེས་གསུངས་པས་སོ། །མདོར་ན་ཀུན་རྫོབ་བདེན་པ་ཐམས་ཅད་ཁས་མི་ལེན་པར་འགྱུར་ཏེ། དྲང་དོན་དུ་གསུངས་པའི་ཕྱིར། དེས་ན་བློ་གྲོས་མི་ཟད་པའི་མདོའི་རྗེས་སུ་འབྲངས་ནས། ཀུན་རྫོབ་དང་དོན་དམ་ལ་དྲང་དོན་དང་ངེས་དོན་དང་། དེ་གཉིས་སྟོན་པ་ལ་དྲང་དོན་གྱི་མདོ་དང་ངེས་དོན་གྱི་མདོར་འཇོག་པ་ནི་འཕགས་མཆོག་ཀླུ་སྒྲུབ་ཡབ་སྲས་ཀྱི་ཡང་ལུགས་ཐུན་མོང་མ་ཡིན་པའོ་ཞེས་རང་ཉིད་ཀྱིས་ཀྱང་སྨྲས་བཞིན་དུ་དྲང་དོན་དུ་གསུངས་པས་ཐ་སྙད་དུ་ཁས་མི་ལེན་ནོ་ཞེས་སྨྲ་བ་ནི་ཐ་སྙད་ལ་སྐུར་པ་བཏབ་པའོ། །དེ་བཞིན་དུ་དེང་སང་སེམས་ཅན་གྱི་རྒྱུད་ལ་བདེ་གཤེགས་སྙིང་པོ་ཡོད་པ་དྲང་དོན་དུ་གསུངས་པ་རྒྱུ་མཚན་དུ་བྱས་ནས། ཐ་སྙད་དུ་ཡང་སེམས་ཅན་གྱི་རྒྱུད་ལ་མེད་པར་འདོད་པ་ནི་གནད་ཡེ་མ་ཟིན་བཞིན་དུ་བློ་གྲོས་རྩིང་པོའི་ཁ་ཕྲུ་འཐོར་བའོ།།གལ་༣༠ཏེ་ཀུན་གཞི་ཁས་ལེན་ན་ཀུན་གཞིའི་བག་ཆགས་སྨིན་པ་ལས་གཟུགས་སྒྲ་སོགས་སུ་སྣང་བ་ཙམ་དུ་ཟད་ཀྱི་ཕྱི་རོལ་གྱི་དོན་མེད་པར་ཁས་བླང་དགོས་ན། བྱང་ཆུབ་སེམས་འགྲེལ་ལས། ཤེས་པས་ཤེས་བྱ་རྟོགས་པ་སྟེ། །ཤེས་བྱ་མེད་པར་ཤེས་པ་མེད། །དེ་ལྟར་ན་ནི་རིག་བྱ་དང་། །རིག་བྱེད་མེད་ཅེས་ཅིས་མི་འདོད། །ཅེས་ཕྱིའི་ཤེས་བྱ་དང་། ནང་གི་ཤེས་པ་གཉིས་ཡོད་མེད་མཚུངས་པར་གསུངས་ལ་གཞུང་འདིར་ཡང་དོན་ཤེས་གཉིས་དོན་དམ་དུ་མེད་མཉམ་དང་། ཐ་སྙད་དུ་ཡོད་མཉམ་དུ་གསུངས་པ་དང་འགལ་ལོ་ཞེས་སྨྲའོ། །འོ་ན་སེམས་ཁས་མི་ལེན་པར་ཐལ། སེམས་ཁས་ལེན་ན། སེམས་ཉིད་ཀྱིས་ནི་སེམས་ཅན་འཇིག་རྟེན་དང་། །སྣོད་ཀྱི་འཇིག་རྟེན་ཤིན་ཏུ་སྣ་ཚོགས་འགོད། །ཅེས་གསུངས་པའི་ཚུལ་གྱིས། སེམས་ལ་བསགས་པའི་ལས་ཀྱི་བག་ཆགས་སྨིན་པ་ལས་གཟུགས་སྒྲ་སོགས་སུ་སྣང་བ་ཙམ་དུ་ཟད་ཀྱི་ཞེས་སོགས་རྣམ་པ་ཀུན་དུ་མཚུངས་པའི་ཕྱིར་རོ། །གཟུགས་སྒྲ་སོགས་སུ་སྣང་བ་ཙམ་ཕྱི་རོལ་གྱི་དོན་ཡིན་ནམ་མ་ཡིན། ཡིན་ན་སྔ་མ་ལ་འགལ་བ་ཅི་ཞིག་ཡོད། མིན་ན་གཟུགས་སྒྲ་སོགས་སྣང་བ་ཙམ་ལ་ཕྱི་རོལ་གྱི་དོན་ཞེས་བཏགས་པའི་བཏགས་དོན་བཙལ་བའི་ཚེ་ཐ་སྙད་དུ་རྙེད་པར་ཐལ། གཟུགས་སྒྲ་སོགས་སུ་སྣང་བ་ཙམ་ལས་མ་གཏོགས་པའི་ཕྱི་རོལ་གྱི་དོན་ཡོད་པའི་ཕྱིར། ལེགས་པར་སོམས་ཤིག བདུན་པ་ནི། གལ་ཏེ་ཀུན་གཞི་ཁས་ལེན་ན། ལས་འབྲས་ཀྱི་རྟེན་དུ་ཁས་ལེན་དགོས་ལ། དེ་ལྟར་ན་ཀུན་གཞི་མེད་ཀྱང་རང་བཞིན་གྱིས་སྐྱེ་འགག་མེད་པའི་ཆ་ནས་ལས་འབྲས་ཀྱི་འབྲེལ་པ་འཐད་པར་བཤད་པ་དང་འགལ་ལོ་སྙམ་ན། སྤྱིར་ལས་འབྲས་ཀྱི་རྟེན་དུ་ཁས་ལེན་པ་ལ་འགལ་བ་མེད་དེ། ལས་འབྲས་སེམས་ལ་བརྟེན་པའི་ཕྱིར། གཞུང་གི་དོན་ནི་སྔར་བཤད་ཟིན་པ་ལྟར་ཡིན་ལ། དེ་འདྲའི་ཀུན་གཞི་ཁས་མི་ལེན་པས་འགལ་བ་ཅི་ཞིག་ཡོད། ཡང་སྔར་དྲངས་པའི་འགྲེལ་པ་ཉིད་ལས། ཕྱི་ནས་གསུང་རབ་ཀྱི་དོན་ཕྱིན་ཅི་མ་ལོག་པར་རིག་པ་རྣམས་རང་ཉིད་ཀྱིས་དེ་དག་སྤོང་བར་འགྱུར་བས་ཞེས་ཕྱིས་སྤོང་བར་བཤད་པའི་ཕྱིར། ཐ་སྙད་དུ་མེད་དོ་སྙམ་ན། དེ་ནི་ཕྱིས་གནས་ལུགས་རྟོགས་པའི་ཚེ་སྒྲུབ་པའི་ཚུལ་གྱིས་ཡོད་པ་སྤོང་ཞེས་པ་ཐ་སྙད་བདེན་པ་ཐབས་སུ་གྱུར་པ་དང་། དོན་དམ་བདེན་པ་ཐབས་བྱུང་གྱུར་པ་སྟེ། ཞེས་པའི་དོན་ཡིན་པས་འདི་ནི་ཀུན་རྫོབ་བདེན་པ་ཐམས་ཅད་ལ་ཡོད་དོ། །གཉིས་པ་ནི་འགྲེལ་པར། ཀུན་གཞིའི་རྣམ་པར་ཤེས་པ་འབའ་ཞིག་ཡོད་པར་མ་ཟད་ཀྱི། གང་ཟག་ཀྱང་ཡོད་དེ་དེས་འདུལ་བའི་སྐྱེ་བོ་ལ་དེ་ཡོད་པ་ཉིད་དུ་བསྟན་པས་རྗེས་སུ་འཛིན་པའི་ཕྱིར་རོ། །ཇི་སྐད་དུ། དགེ་སློང་དག་ཕུང་པོ་ལྔ་ནི་ཁུར་རོ། །ཁུར་ཁུར་བ་ནི་གང་ཟག་གོ་ཞེས་གསུངས་པ་ལྟ་བུའོ། །ཁ་ཅིག་ལ་ནི་ཕུང་པོ་ཙམ་ཞིག་བསྟན་པར་མཛད་དེ། སེམས་ཞེས་བྱ་བའམ། ཡིད་ཅེས་བྱ་བའམ་རྣམ་པར་ཤེས་པ་ཞེས་བྱ་བ་དེ་ནི་དུས་རིང་པོར་དད་པ་དང་ཚུལ་ཁྲིམས་ལ་སོགས་པས་ཡོངས་སུ་བསྒོས་ཤིང་གོང་དུ་འགྲོ་བ་ན་ཕྱི་མ་ལ་མཐོ་རིས་སུ་འགྲོ་བར་འགྱུར་རོ་ཞེས་གསུངས་པ་ལྟ་བུའོ། །འདི་དག་ཐམས་ཅད་ནི་དགོངས་པའི་དབང་གིས་གསུངས་པ་ཡིན་ནོ། །ཞེས་གསུངས་ཏེ། དྲང་དོན་དུ་འགྲོ་ཚུལ་ནི་སྔ་མ་དང་ཁྱད་པར་མེད་དོ། །ཁ་ཅིག་༣༡འདིའི་གང་ཟག་དང་ཀུན་གཞི་གཉིས་ཐ་སྙད་དུ་མེད་མཉམ་དུ་སྒྲུབ་པར་འདོད་ནས་རྫས་ཡོད་ཞེས་པ་དངོས་སུ་མེད་ཀྱང་སྦྱོར་དགོས་ཞེས་པ་ནི་མི་འཐད་དེ། དེ་ལྟར་ན་ཁུར་ཁུར་བ་ནི་གང་ཟག་རྫས་ཡོད་ལ་འཇོག་པས། ཐ་སྙད་དུ་ཡང་མེད་པར་ཐལ་བ་ལས། དེ་ཡང་མི་རིགས་ཏེ། ལུགས་འདི་ལ་ལས་བྱེད་པ་པོ་དང་རྣམ་སྨིན་མྱོང་བ་པོའི་གང་ཟག་ཡོད་པའི་ཕྱིར། དེ་ཙམ་གྱིས་ཁུར་ཁུར་བར་མི་འཇོག་ན། རི་བོང་རྭའི་ཁྲེས་པོ་རུས་སྦལ་གྱི་སྤུའི་ཐག་པས་བསྡམས་ནས་མོ་གཤམ་གྱི་བུ་བར་པས་ཁུར་བ་ཞིག་ཡིན་ནམ་ཅི། གཞན་ཡང་གང་ལས་སེམས་ཅན་སྐྱེས་བུ་གང་ཟག་བསྟན། །ཆོས་དེ་ཐམས་ཅད་དྲང་བའི་དོན་དུ་ཤེས། །ཞེས་པ་ལ་ཡང་རྫས་ཡོད་སྦྱོར་དགོས་པར་འགྱུར་ཏེ། ཁྱད་པར་མེད་པའི་ཕྱིར། གསུམ་པ་ནི། རྩ་བའི་ཚིགས་བཅད་ཕྱི་མ་སྟེ། སངས་རྒྱས་ལ་ཡང་ངར་འཛིན་ཡོད་པ་དང་། དངོས་པོ་རང་བཞིན་གྱིས་ཡོད་པར་གསུངས་པ་དྲང་དོན་དུ་བསྟན་པ་རྣམས་ལ་ནི་དགོངས་གཞི། དགོས་པ། དངོས་ལ་གནོད་བྱེད་གསུམ་ཆར་གྱི་སྒོ་ནས་བཤད་དགོས་ཏེ། འདི་འདྲའི་རིགས་ཅན་ཡང་མང་དུ་ཡོད་དོ། །འདིར་འགྲེལ་པར། ཤར་གྱི་རི་བོའི་སྡེ་པ་དང་མཐུན་པའི་ཚིགས་སུ་བཅད་པ་ལས། འཇིག་རྟེན་མཐུན་འཇུག་དྲུག་གསུངས་པ་དྲངས་པ་ལས། དྲུང་ཙོང་༣༢བ་ན་རེ། ཤར་རིའི་སྡེ་པ་ནི་དགེ་འདུན་ཕལ་ཆེན་བ་ལས་རིམ་གྱིས་གྱེས་པ་ཡིན་པར་རྟོག་གེ་འབར་བ་ལས་བཤད་པས་ན་ཉན་ཐོས་ཀྱི་སྡེ་སྣོད་དུ་ཆོས་རང་བཞིན་མེད་པ་ཤིན་ཏུ་གསལ་བར་བསྟན་པ་གཅིག་ཡོད་པར་སྣང་ངོ་། །ཞེས་ཟེར་བ་ནི་འགྲེལ་པ་འདིར་དེ་མེད་པར་དངོས་སུ་གསུངས་ཤིང་རང་ཉིད་ཀྱང་སྐབས་དེར་དེ་བཞིན་དུ་ཁས་བླངས་པ་དང་དངོས་སུ་འགལ་ལོ། །ཚིགས་བཅད་ཀྱི་དོན་ཡང་འཇིག་རྟེན་མཐུན་འཇུག་ཅེས་པ་ཐ་སྙད་ཀྱི་ལྡོག་པ་ནས་བསྟན་པར་སྣང་གི ཆོས་རང་བཞིན་མེད་པ་ཤིན་ཏུ་གསལ་བར་བཤད་པ་མི་སྣང་ལ། གལ་ཏེ་ཤུགས་ཀྱིས་གོ་སྙམ་ན་དེ་ནི་ཤིན་ཏུ་གསལ་བའི་དོན་ཡེ་མིན་པས་དོགས་པ་མེད་པའི་དོགས་པ་བསླང་ནས་ཆོད་རྒྱུ་མེད་པའི་ཆོད་ཆོད་དེ་མ་མཛད་ཅིག བཞི་པ་ནི། བདེན་པ་གཉིས་ཀྱི་སྒོ་ནས་དྲང་ངེས་ཕྱེ་བའི་ལུགས་མཆོག་འདི་ལ་དྲང་དོན་དུ་གསུངས་པའི་བརྗོད་བྱ་ནི་ཀུན་རྫོབ་ཀྱི་བདེན་པ་ཡིན་པས་ཡང་དག་ཀུན་རྫོབ་ཐ་སྙད་དུ་གསུངས་པ་རྣམས་ལ་ནི་དངོས་ལ་གནོད་བྱེད་མི་དགོས་ཏེ། དེ་ལ་ཐ་སྙད་དུ་ཡོད་པ་ལ་དངོས་ལ་གནོད་བྱེད་མེད་པའི་ཕྱིར་རོ། །དཔེར་ན་ཕུང་ཁམས་སྐྱེ་མཆེད་ཐ་སྙད་དུ་ཡོད་པར་སྟོན་པ་བཞིན་ནོ། །ཀུན་རྫོབ་བདེན་པ་རང་བཞིན་གྱིས་ཡོད་པར་སྟོན་པ་དང་། དོན་དམ་བདེན་པ་བསྒྲུབ་པའི་ཚུལ་གྱིས་ཡོད་པར་སྟོན་པ་དང་།དོན་གཞན་ལ་དགོངས་ཏེ་གསུངས་པ་རྣམས་ལ་ནི་དངོས་ལ་གནོད་བྱེད་དགོས་ཏེ། དེ་དག་ཇི་ལྟར་གསུངས་པ་དེ་བཞིན་དུ་ཁས་ལེན་དུ་མི་རུང་བའི་ཕྱིར་རོ། ། གསུམ་པ་གཞན་སྐྱེའི་སྒྲུབ་བྱེད་རྣམ་རིག་གྲུབ་མཐའ་བཟློག་པ་ལ་གཉིས་ཏེ། གཞན་གཞུང་རྗེས་སུ་བརྗོད། དེ་ཉིད་བཟློག་བྱེད་བཤད་པའོ། །དང་པོ་ལ་གསུམ་སྟེ། རྣམ་རིག་ཙམ་དུ་གནས་ལུགས་རྟོགས་པ། རྣམ་རིག་ཙམ་ལས་གཟུང་འཛིན་འབྱུང་བ། རྣམ་རིག་ཙམ་གྱི་མཚན་ཉིད་བཤད་པའོ། །དང་པོ་ནི། 

དབུ་མ་པས་ཇི་སྐད་བསྟན་པའི་རིགས་པ་མ་བཟོད་ནས། སེམས་ཙམ་པས་རང་ལུགས་ཀྱི་ས་དྲུག་པའི་བྱང་སེམས་ཀྱིས་གནས་ལུགས་རྟོགས་ཚུལ་སྨྲོས་པའོ། །གཉིས་པ་ནི། 

འོ་ན་འདིར་ཇི་ལྟར་ཕྱི་རོལ་གྱི་དོན་མེད་པར། དེའི་རྣམ་པ་ཅན་གྱི་རྣམ་པར་ཤེས་པ་ཙམ་སྐྱེ་བར་འགྱུར་ཞེ་ན། དེའི་སྐྱེ་ཚུལ་སྨྲས་པའོ། །གསུམ་པ་ནི། 

ཚིག་རྐང་དང་པོ་གཉིས་ཀྱིས་གཞན་དབང་རྫས་གྲུབ་པ་ཁས་ལེན་དགོས་པའི་རྒྱུ་མཚན་དང་། ཕྱི་མ་གཉིས་ཀྱིས་དེའི་མཚན་ཉིད་གསུམ་ལྡན་བརྗོད་དོ། ། གཉིས་པ་ལ་གསུམ་སྟེ། རྣམ་རིག་ཙམ་ལ་རིག་པའི་གནོད་བྱེད་བརྗོད། རྣམ་རིག་ཙམ་དུ་གསུངས་པའི་དགོས་པ་བཤད། སྒྲུབ་བྱེད་ལུང་གཞན་དྲང་དོན་ཉིད་དུ་བསྟན་པའོ། །དང་པོ་ལ་གསུམ་སྟེ། བདེན་པ་གཉིས་ལས་ཉམས་པར་བསྟན། བདེན་གཉིས་ཉམས་པའི་ཉེས་དམིགས་བརྗོད། ཀུན་རྫོབ་ཉིད་ལ་མཚུངས་པ་སྤང་བའོ། །དང་པོ་ལ་གསུམ་སྟེ། ཤེས་བྱ་མེད་པའི་རྣམ་རིག་ཙམ་དུ་གྲུབ་པ་དགག གཉིས་ཀྱིས་སྟོང་པའི་གཞན་དབང་རྫས་སུ་གྲུབ་པ་དགག དངོས་པོ་བརྟགས་པར་ཡོད་པའི་རྒྱུ་རུ་གྲུབ་པ་དགག་པའོ། །དང་པོ་ལ་གཉིས་ཏེ། རྒྱས་པར་བཤད་པ་དང་། དོན་བསྡུ་བའོ། །དང་པོ་ལ་བཞི་སྟེ། ཡིད་ཤེས་འཁྲུལ་པའི་དཔེས་མི་འགྲུབ། དབང་ཤེས་འཁྲུལ་པའི་དཔེས་མི་འགྲུབ། སྒོམ་བྱུང་འཁྲུལ་པའི་དཔེས་མི་འགྲུབ། མཐོང་སྣང་འཁྲུལ་པའི་དཔེས་མི་འགྲུབ་པའོ། །དང་པོ་ལ་གཉིས་ཏེ། དམ་བཅའ་དགག སྒྲུབ་བྱེད་དགག་པའོ། །དང་པོ་ནི། 

གཉིས་པ་ལ་གཉིས་ཏེ། དྲན་པའི་རྟགས་ཀྱིས་བསྒྲུབ་པ་དགག རྨི་ལམ་ཉིད་ཀྱིས་བསྒྲུབ་པ་དགག་པའོ། །དང་པོ་ནི། 

སད་པའི་ཚེ་ཡུལ་ཅན་དྲན་པས་རྨི་ལམ་དུ་ཡུལ་ཅན་གྱི་ཤེས་པ་ཡོད་པར་གྲུབ་ན། ཡུལ་ལ་ཡང་མཚུངས་ཞེས་པའོ། །ཁ་ཅིག་༣༣འདིར་རྨི་ལམ་ན་སྣང་བའི་གླང་པོ་ཆེ་མེད་པ་བཞིན་དུ་ཡུལ་ཅན་ཤེས་པ་ཡང་མེད་པར་སྟོན་པ་མ་ཡིན་གྱི། རང་བཞིན་གྱིས་གྲུབ་པའི་ཤེས་པ་མེད་པར་སྟོན་པ་ལ་ངེས་པར་འདོད་དགོས་ཏེ། དེའི་ཕྱིར་ཤེས་བྱ་དང་ཤེས་པ་ཡོད་མེད་མགོ་མཚུངས་མཛད་པ་ཐམས་ཅད་ནི་དགག་བྱའི་ཁྱད་པར་གྱི་སྟེང་ནས་ཤེས་པར་བྱའོ། །ཞེས་སྨྲ་བ་ནི་ཡུལ་ལ་ཡང་ལོག་ཕྱེ་བའི་ཚེ། ཡུལ་ཅན་ལ་ཡང་ལོག་ངེས་པར་ཕྱེ་བའི་སློབ་དཔོན་འདིའི་ལུགས་ཐུན་མོང་མ་ཡིན་པ་མ་རྟོགས་པ་སྟེ། རྨི་ལམ་ན་ཡུལ་གླང་པོ་ཆེ་མེད་པར་ཡུལ་ཅན་ཤེས་པ་ཡོད་མེད་ཡང་དག་ཀུན་རྫོབ་ཀྱི་དབང་དུ་བྱས་སམ། ལོག་པའི་ཀུན་རྫོབ་ཀྱི་དབང་དུ་བྱས། དང་པོ་ལྟར་ན། རྨི་ལམ་གྱི་ཤེས་པ་དེ་དབང་པོ་སྐྱོན་ལྡན་གྱི་ཤེས་པ་མ་ཡིན་པར་འགྱུར་ཏེ། དེ་ཡང་དག་ཀུན་རྫོབ་ཏུ་ཡོད་པའི་ཕྱིར། ཕྱི་མ་ལྟར་ན་ཡུལ་གླང་པོ་ཆེ་ཡང་ལོག་པའི་ཀུན་རྫོབ་ཏུ་ཡོད་དེ། དབང་པོ་སྐྱོན་ལྡན་གྱི་ཤེས་པའི་ཡུལ་ཡིན་པའི་ཕྱིར། གཉིས་པ་ལ་གཉིས་ཏེ། འདོད་པ་བརྗོད། དེ་དགག་པའོ། །དང་པོ་ནི། 

རྨི་ལམ་དུ་ཡིད་ཀྱི་རྣམ་ཤེས་དང་། དབང་ཤེས་ལྔ་ཡོད་མེད་སོ་སོར་ཕྱེ་བ་ནི་སྤྱིར་རྟོག་གེ་བའི་ལུགས་ཡིན་ལ་རྨི་ལམ་དུ་ཡུལ་གཟུགས་སྒྲ་སོགས་མེད་ཀྱང་། ཡིད་ཀྱི་རྣམ་ཤེས་ཡོད་པས། སད་པའི་སྐབས་སུ་ཡང་ཡུལ་མེད་ཀྱང་ཡུལ་ཅན་ཤེས་པ་ཡོད་པར་འགྲུབ་པ་རྣམ་རིག་པའི་ལུགས་སོ། ། གཉིས་པ་ལ་གསུམ་སྟེ། རྨི་ལམ་ཡུལ་ཤེས་བདེན་པར་མེད། སད་པའི་ཡུལ་ཤེས་བདེན་པར་མེད། དེས་ན་ཡོད་མེད་མཚུངས་པར་བསྟན་པའོ། །དང་པོ་ནི། 

རྣ་སོགས་ཞེས་པའི་དོན་འགྲེལ་པར། སྒྲ་དང་རྣ་བའི་རྣམ་པར་ཤེས་པ་ནས། ཡིད་དང་ཆོས་ཀྱི་ཁམས་དང་། ཡིད་ཀྱི་རྣམ་པར་ཤེས་པའི་བར་དུའོ། །ཞེས་གསུངས་ཏེ། ལུགས་འདི་ལ་རྨི་ལམ་གྱི་ཁམས་བཅོ་བརྒྱད་པོ་ཐམས་ཅད་འཇིག་རྟེན་ཉིད་ལྟོས་ལོག་པའི་ཀུན་རྫོབ་ཡིན་པས། འཇིག་རྟེན་གྱི་ཐ་སྙད་དུ་ཡང་མེད་པར་མཚུངས་ལ། དབུ་མ་པ་ལ་སད་པའི་ཡུལ་མེད་ཀྱང་ཡུལ་ཅན་ཤེས་པ་ཡོད་པའི་དཔེར་རྨི་ལམ་བརྗོད་ན། དབུ་མ་པས་རྨི་ལམ་གྱི་གནས་སྐབས་སུ་ཡུལ་མེད་པར་ཡུལ་ཅན་ཤེས་པ་ཡོད་པར་ཁས་བླངས་དགོས་པ་ལས་མ་བླངས་པའི་ཕྱིར་ན་མི་འཐད་ཅེས་པའོ། །གནད་འདི་མ་རྟོགས་པར་ཁ་ཅིག་༣༤རྣ་བ་ནས་ལུས་ཀྱི་བར་བཞིའི་ཆོས་གསུམ་མེད་ཀྱང་དེ་དག་གི་རྣམ་པར་སྣང་བའི་བརྫུན་པ་དང་། ཡིད་ཀྱི་ཆོས་གསུམ་ནི་རྨི་ལམ་ན་ཡོད་ཀྱང་རང་བཞིན་གྱིས་མེད་བཞིན་དུ་དེར་སྣང་བས་བརྫུན་པའོ། །དེའི་ཕྱིར་རྨི་ལམ་ན་དབང་ཤེས་ཡོད་པ་སློབ་དཔོན་འདིའི་ལུགས་སུ་བྱས་ནས་དེ་ལ་དགག་པ་བྱེད་པ་ནི་བློ་གྲོས་ཀྱི་འཇུག་པ་ཤིན་ཏུ་རྩིང་བས་ཕྱོགས་སྔའི་ནམ་མ་ལངས་པ་ལ་དགག་པའི་ཉི་མ་ཤར་བ་ཡིན་ཞེས་གྲགས་པ་བཞིན་ཡིན་པས་རྒྱང་རིང་དུ་དོར་བར་བྱ་སྟེ་ཞེས་བྲིས་སོ། །དེ་ལ་བཅོམ་ལྡན་རིགས་རལ་གྱིས། རྨི་ལམ་ན་དབང་ཤེས་ཡོད་པ་སློབ་དཔོན་འདིའི་ལུགས་སུ་བྱས་ནས་དགག་པ་བརྗོད་པ་བློ་གྲོས་རྩིང་བ་བདེན་ཏེ། རྨི་ལམ་གྱི་དབང་ཤེས་ཀྱི་ཆོས་གསུམ་ནི་ལོག་པའི་ཀུན་རྫོབ་ཡིན་པས་དེ་འཇིག་རྟེན་གྱི་ཐ་སྙད་དུ་མེད་པའི་ཕྱིར་རོ། །དེ་ལས་ཀྱང་ཁྱོད་བློ་གྲོས་ཀྱི་འཇུག་པ་རྩིང་སྟེ། སློབ་དཔོན་འདིས། དེ་བློ་ལ་ལྟོས་གཉིས་ཆར་བདེན་པ་སྟེ། །དོན་གསལ་མཐོང་ལ་གཉིས་ཀའང་བརྫུན་པ་ཡིན། །ཞེས་པ་དེ། དེ་བློ་ལ་ལྟོས་བཅོ་བརྒྱད་བདེན་པ་སྟེ། །དོན་གསལ་མཐོང་ལ་བཅོ་བརྒྱད་བརྫུན་པ་ཡིན། །ཞེས་པ་ལ་སྦྱར་མ་ཤེས་འདུག་པའི་ཕྱིར་རོ། །རྗེས་འབྲང་དག་སྐྱི་མོའི་ཞྭ་མོ་མ་གོན་པར་ལེགས་པར་དཔྱོད་ཅིག དེས་ན་སློབ་དཔོན་འདིའི་ལུགས་ལ་རྨི་ལམ་གྱི་ཡིད་གྱི་རྣམ་ཤེས་ཐ་སྙད་དུ་ཡོད་པར་འདོད་པ་ནི། གད་རྒྱངས་ཅི་ཙམ་སྒྲོགས་ཀྱང་། རྟོག་གེའི་ཝ་སྐད་རང་ཤུགས་ཀྱིས་ཤོར་བའོ། །གཞན་ཡང་རྟོག་གེ་བ་༣༥འདིས་འགྲེལ་པར། གང་ཞིག་ཆོས་ཀྱི་སྐྱེ་མཆེད་དུ་གཏོགས་པའི་གཟུགས་ཡིད་ཀྱི་རྣམ་པར་ཤེས་པས་བཟུང་བར་བྱ་བ་ཞིག་རྨི་ལམ་ན་ཡོད་དེ། དེའི་ཕྱིར་རྣམ་པར་ཤེས་པ་ནི་ཡུལ་མེད་པར་འགར་ཡང་ཡོད་པ་མ་ཡིན་ནོ་སྙམ་དུ་སེམས་པ་དེ་ཡང་རིགས་པ་མ་ཡིན་པ་ཉིད་དེ། རྨི་ལམ་ན་རྣམ་པ་ཐམས་ཅད་དུ་གསུམ་པོ་མི་སྲིད་པའི་ཕྱིར་རོ། །ཞེས་གསུངས་པའི་དོན་སློབ་དཔོན་ལེགས་ལྡན་འབྱེད་ཀྱིས་སྔར་གྱི་དཔེ་མ་གྲུབ་པའི་ལན་མཛད་པ་ནི་རྨི་ལམ་གྱི་གཟུགས་དེ་ལེགས་ལྡན་གྱི་རང་གི་མཚན་ཉིད་ཀྱིས་གྲུབ་པར་ཞལ་གྱིས་བཞེས་པར་གསལ་བས། དེ་མེད་པའི་རྒྱུ་མཚན་དུ་བྱའོ། །ཞེས་སྨྲ་བ་ནི། རང་ཉིད་རྨི་ལམ་གྱི་གཟུགས་ཐ་སྙད་དུ་ཡོད་པར་ཁས་བླངས་པ་དང་འགལ་གྱིས་དོགས་ནས། རྒྱ་གར་གྱི་པཎ་ཆེན་ལ་སྐུར་པ་ཧ་ཅང་བཏབ་པ་སྟེ། རྨི་ལམ་གྱི་གླང་པོ་ཆེའི་གཟུགས་ཐ་མལ་པ་དངོས་པོ་ཐམས་ཅད་བདེན་པར་བཟུང་བ་དག་གིས་ཀྱང་མི་བདེན་པའི་ཐ་སྙད་བྱས་ན། ལེགས་ལྡན་འབྱེད་དེ་ལས་ཀྱང་ལོད་པར་ཐལ་བའི་ཕྱིར་རོ། །དེས་ན་ལུང་དེའི་དོན་ནི་སློབ་དཔོན་ལེགས་ལྡན་གྱིས་རྨི་ལམ་གྱི་ཡུལ་ཤེས་གཉིས་པོ་ཐ་སྙད་དུ་ཡོད་མཚུངས་ཡིན་པའི་སྒོ་ནས་རྣམ་རིག་པ་ལ་ལན་མཛད་པ་ལ་སློབ་དཔོན་འདིས་དེ་ནི་མ་ཡིན་ཏེ། རྨི་ལམ་གྱི་ཡུལ་དབང་རྣམ་ཤེས་གསུམ་ཆར་ཐ་སྙད་དུ་མེད་མཚུངས་ཡིན་པའི་ཕྱིར་ཞེས་པ་སྟེ། འདི་ཡང་དེ་དག་འཇིག་རྟེན་ལས་ཀྱང་ཡོད་མིན་ཉིད། །ཅེས་པའི་དོན་རྟོགས་པའི་སྒོ་ནས་ཤེས་དགོས་སོ། །ཡང་རྟོག་གེ་བ་༣༦འདིས་འོ་ན་རང་ལུགས་ཀྱི་རྨི་ལམ་གྱི་གཟུགས་གསལ་བར་སྣང་བ་རྣམས་ཆོས་ཀྱི་སྐྱེ་མཆེད་པའི་གཟུགས་སུ་འདོད་དམ་མི་འདོད་ཅེ་ན། རྨི་ལམ་ན་དབང་ཤེས་མེད་པས་ཡུལ་ལྔ་ཆར་སྣང་བ་རྣམས་ནི་ཡིད་ཤེས་ཁོ་ན་ལ་སྣང་བས་ན་དེ་ལ་གཟུགས་ཀྱི་སྐྱེ་མཆེད་སོགས་ལྔ་བཞག་ཏུ་མེད་ཀྱང་ཡིད་ཙམ་གྱི་ངོར་ཀེང་རུས་གསལ་བར་སྣང་བ་ལྟ་བུ་ཆོས་ཀྱི་སྐྱེ་མཆེད་དུ་འཇོག་པ་དང་འདྲ་བས། ཆོས་ཀྱི་སྐྱེ་མཆེད་ཀྱི་གཟུགས་ཡིན་ལ། དེ་ཡང་དེའི་གཟུགས་ལྔ་ལས་ཀུན་བརྟགས་པའི་གཟུགས་ཡིན་ནོ། །འདིས་ནི་འདི་འདྲ་བ་མང་པོ་གཅིག་ཤེས་པར་བྱའོ་ཞེས་སྨྲའོ། །དེ་ཡང་། དེ་བློ་ལ་ལྟོས་གཉིས་ཆར་བདེན་པ་སྟེ། །དོན་གསལ་མཐོང་ལ་གཉིས་ཀའང་བརྫུན་པ་ཡིན། །ཞེས་པ་འདི་ཉིད་ཀྱིས་འཇོམས་ཏེ། དེ་བློ་ལ་ལྟོས་གཟུགས་ཀྱི་སྐྱེ་མཆེད་དེ། །དོན་གསལ་མཐོང་ལ་ཆོས་ཀྱི་སྐྱེ་མཆེད་ཡིན། །ཞེས་བྱ་བར་འགྱུར་བའི་ཕྱིར་རོ། །གཞན་དུ་ན་ཆོས་ཀྱི་སྐྱེ་མཆེད་པའི་སྒྲ་དང་དྲི་ལ་སོགས་པ་ཡང་ཁས་ལེན་དགོས་པར་འགྱུར་ལ། དེ་མངོན་པ་ནས་བཤད་པའི་ཆོས་ཀྱི་སྐྱེ་མཆེད་གང་ཞིག་ཡིན། འདིས་ནི་འདི་འདྲ་བ་མང་པོ་ཅིག་འཇོམས་པར་ཤེས་པར་བྱའོ། །གཉིས་པ་ནི། 

གསུམ་པ་ནི། 

འགྲེལ་པར། དེའི་ཕྱིར་སད་པའི་ཤེས་པ་ལ་ལྟོས་ནས་གསུམ་ཆར་ཡང་མ་སྐྱེས་པར་བཤད་ལ། རྨི་ལམ་ན་རྨི་ལམ་རྨིས་བཞིན་པའི་ཤེས་པ་ལ་ལྟོས་ནས་ནི་ཞེས་གསུངས་སོ། ། གཉིས་པ་དབང་ཤེས་འཁྲུལ་པའི་དཔེས་མི་འགྲུབ་པ་ལ་གསུམ་སྟེ། ཡུལ་མེད་ཤེས་པ་མཐོང་སྣང་གཉིས་ལ་མཚུངས། ཡུལ་མེད་ཤེས་པ་སྐྱེ་ན་ཧ་ཅང་ཐལ། རྟེན་དང་དམིགས་པ་སླར་ཡང་བརྗོད་ནས་དགག་པའོ། །དང་པོ་ནི། 

གལ་ཏེ་རབ་རིབ་ཅན་ལ་སྐྲ་ཤད་སྣང་བའི་དཔེས། ཡུལ་མེད་པའི་ཤེས་པ་འགྲུབ་བོ་སྙམ་ན། དེ་དཔེར་མི་རུང་སྟེ། སྐབས་དེའི་ཡུལ་ཤེས་གཉིས་པོ་ལོག་པའི་ཀུན་རྫོབ་ཏུ་ཡོད་མཚུངས་ཡིན་ཞིང་། ཡང་དག་ཀུན་རྫོབ་ཏུ་མེད་མཚུངས་ཡིན་པའི་ཕྱིར་ཞེས་པ་སྟེ། འདིས་ནི་རྨི་ལམ་དུ་ཡིད་ཀྱི་རྣམ་པར་ཤེས་པ་ཐ་སྙད་དུ་ཡོད་པ་ཡང་བཀག་ལ། འདི་ཉིད་དཔེར་བྱས་ནས་མ་རིག་པའི་གཉིད་མ་སད་པ་ལ་སྣང་བའི་ཡུལ་ཤེས་ཐམས་ཅད་མ་རིག་པའི་གཉིད་སད་པའི་ཚེ་མེད་པར་སྒྲུབ་པ་སོགས་དབུ་མའི་ལུགས་ཀྱི་ཡུལ་སྣང་དང་ཡུལ་ཅན་བདེན་མེད་དུ་སྒྲུབ་པ་ཐམས་ཅད་ཀྱི་སྐབས་སུ་ཉེ་བར་མཁོའོ། ། གཉིས་པ་ལ་གཉིས་ཏེ། ཧ་ཅང་ཐལ་བ་དགོད། དེའི་ཉེས་སྤོང་དགག་པའོ། །དང་པོ་ནི། 

ཡུལ་མེད་པར་ཤེས་པ་སྐྱེ་ན་ཞེས་པའི་དོན་བཀོད་པའི་ཚེ་དགག་བྱའི་ཁྱད་པར་མ་སྦྱར་བར་བཀོད་པ་ཡིན་ལ། དོན་ལ་ཕྱོགས་སྔའི་བསམ་པ་ལ་ཡུལ་སྐྲ་ཤད་ཐ་སྙད་དུ་ཡང་མེད་བཞིན་དུ་ཡུལ་ཅན་ཤེས་པ་རང་བཞིན་གྱིས་སྐྱེ་བར་འདོད་ཅིང་།དབུ་མ་པ་རང་གི་ལུགས་ལ་དེ་གཉིས་ཡོད་མེད་ཀྱི་ཁྱད་པར་དོན་དམ་དུ་ཡང་མེད། ཡང་དག་ཀུན་རྫོབ་ཏུ་ཡང་མེད། ལོག་པའི་ཀུན་རྫོབ་ཏུ་ཡང་མེད་ཅེས་པ་ལ་བསམ་ནས། དེ་གསུམ་གང་རུང་དུ་ཡོད་མེད་ཀྱི་ཁྱད་པར་ཡོད་ན་ཧ་ཅང་ཐལ་བ་འགོད་པའོ། །གནད་འདི་རང་རྒྱུད་པ་མན་ཆད་ལ་མེད་པ་སློབ་དཔོན་འདིའི་ཐུན་མོང་མ་ཡིན་པའི་ཁྱད་ཆོས་སུ་སྣང་ཡང་དེ་མ་རྟོགས་པར་འདིའི་ཕྱོགས་སྔ་འབའ་ཞིག་ལ་ཞེན་ནས་རྣམ་བཞག་བྱེད་པ་རྣམས་ལ་ནི་སྔར་ཡང་དགག་པ་མང་དུ་བརྗོད་ཟིན་ཅིང་། ད་དུང་ཡང་མང་དུ་འབྱུང་བར་འགྱུར་རོ། ། གཉིས་པ་ལ་གཉིས་ཏེ། ཉེས་སྤོང་བརྗོད། དེ་དགག་པའོ། །དང་པོ་ནི། 

གཉིས་པ་ལ་གཉིས་ཏེ། དགག་པ་སྤྱིར་བསྟན། དགག་པ་སོ་སོར་བཤད་པའོ། །དང་པོ་ནི། 

འདི་དག་གིས་ནུས་པ་རང་བཞིན་གྱིས་འགྲུབ་པ་དགག་པ་ཡིན་གྱི། ཐ་སྙད་པ་ནི་མ་ཡིན་ནོ། ། གཉིས་པ་ལ་གསུམ་སྟེ། ད་ལྟར་བའི་ནུས་པ་དགག མ་འོངས་པའི་ནུས་པ་དགག འདས་པའི་ནུས་པ་དགག་པའོ། །དང་པོ་ནི། 

གཉིས་པ་ནི། 

གསུམ་པ་ལ་གསུམ་སྟེ། སྐྱེ་བར་ངེས་པ་མེད་པར་ཐལ། ཉེས་སྤོང་བསྒྲུབ་བྱ་ཉིད་དང་མཚུངས། གཞན་ལ་རྒྱུད་གཅིག་ཉིད་མི་འཐད་པའོ། །དང་པོ་ནི། 

གཉིས་པ་ནི། 

འདི་ནི་རྒྱུན་རང་གི་མཚན་ཉིད་ཀྱིས་གྲུབ་པ་དགག་པ་ཡིན་གྱི། ཐ་སྙད་པ་ནི་མ་ཡིན་ཏེ། རྒྱུ་འབྲས་ལ་རྒྱུན་ཞལ་གྱིས་བཞེས་པའི་ཕྱིར་རོ། །རྒྱུན་རང་གི་མཚན་ཉིད་ཀྱིས་གྲུབ་པ་ཕྱོགས་སྔས་ཀྱང་ཁས་མ་བླངས་སོ་སྙམ་ན། རྒྱུན་ཅན་ངོ་བོ་ཐ་དད་པ་ལ་རྒྱུན་གཅིག་པ་ཁས་བླངས་པས་དོན་གྱིས་ཁས་བླངས་པའོ། །གསུམ་པ་ནི། 

རྒྱུ་འབྲས་གཞན་དུ་འདོད་ན་རྒྱུད་གཅིག་པ་དང་། རྒྱུན་གཅིག་པ་ཐ་སྙད་དུ་མི་འཐད་དེ། བྱམས་པ་དང་ཉེར་སྦས་བཞིན་ཞེས་པ་སྟེ། འདིས་རྒྱུ་འབྲས་གཞན་དུ་མེད་པ་ལ་ཐ་སྙད་དུ་རྒྱུན་གཅིག་པ་འཐད་ཅེས་བྱ་བར་གྲུབ་སྟེ། གནད་ཀྱི་དོན་ནོ། ། གསུམ་པ་ལ་གཉིས་ཏེ། གཞན་གཞུང་རྗེས་སུ་བརྗོད། དེ་ཉིད་བཟློག་བྱེད་བཤད་པའོ། །དང་པོ་ནི། 

ཚིགས་བཅད་དང་པོས་ཀུན་གཞིའི་ནུས་པ་ཡིན་གྱི། ཤེས་པ་ལས་རྫས་གཞན་དུ་མེད་ཀྱང་ཐ་མལ་པས་དབང་པོ་གཟུགས་ཅན་དུ་རྟོགས་པར་བསྟན། ཚིགས་བཅད་གཉིས་པས་ཕྱི་རོལ་གྱི་དོན་མེད་པར་ཀུན་གཞིའི་ནུས་པ་སྨིན་པ་ལས་གཟུགས་སོགས་སུ་སྣང་བར་བསྟན། ཚིགས་སུ་བཅད་པ་གསུམ་པས་དེ་ཉིད་དཔེའི་སྒོ་ནས་གྲུབ་པ་བསྟན་ནོ། ། གཉིས་པ་ལ་བཞི་སྟེ། རྒྱུ་མཚན་མཚུངས་པའི་མགོ་སྙོམས་བརྗོད། ཉེས་སྤོང་སྔར་བཤད་རིགས་པས་ཁེགས། སྒྲུབ་བྱེད་ཐམས་ཅད་བསྒྲུབ་བྱ་མཚུངས། ལུང་གི་སྒྲུབ་བྱེད་མེད་པར་བསྟན་པའོ། །དང་པོ་ནི། 

གཉིས་པ་ནི། 

འདི་ལྟར་རྨི་ལམ་དུ་མིག་བརྫུན་པ་མིག་ཤེས་བརྫུན་པའི་རྒྱུར་ཁས་བླངས་པར་གསུངས་པ་ནི། འཇིག་རྟེན་ཉིད་ལ་ལྟོས་ནས་ཀྱང་བརྫུན་པའི་དོན་ཡིན་ལ། ཁ་ཅིག་༣༧དེའི་ཡུལ་དུ་གྱུར་པའི་གཟུགས་དེ་ཆོས་ཀྱི་སྐྱེ་མཆེད་པའི་གཟུགས་ཡིན་པར་འདོད་པ་ནི་མངོན་པ་ནས་བཤད་པའི་རྣམ་གཞག་ལུགས་འདི་ལ་བསྲེས་པས་ལན་ཏེ། དེ་སད་རྨི་གང་ལ་ཡང་ཆོས་ཀྱི་སྐྱེ་མཆེད་པའི་གཟུགས་སུ་མི་རུང་བའི་ཕྱིར། གལ་ཏེ་སད་པའི་བློ་ངོར་རུང་ངོ་སྙམ་ན། དེ་ལྟར་ན་རྨི་ལམ་གྱི་མིག་གི་རྣམ་པར་ཤེས་པ་དེ་སད་པའི་བློ་ངོར་ཡིད་ཀྱི་རྣམ་ཤེས་སུ་འགྱུར་ཏེ་རྒྱུ་མཚན་མཚུངས་པའི་ཕྱིར་རོ། །འདོད་ན་རྨི་ལམ་དུ་མིག་ཤེས་སོགས་ལྔའི་ཡུལ་དབང་རྣམ་ཤེས་གསུམ་ཆར་མེད་པར་ཁས་བླངས་པ་དང་དངོས་སུ་འགལ་ལོ། །གསུམ་པ་ནི།

འགྲེལ་པར། ཕ་རོལ་པོ་གང་ཞིག་སད་པའི་རྣམ་པར་ཤེས་པ་ནི་དོན་གྱིས་སྟོང་པ་ཡིན་ཏེ། རྣམ་པར་ཤེས་པ་ཡིན་པའི་ཕྱིར་རྨི་ལམ་གྱི་རྣམ་པར་ཤེས་པ་བཞིན་ནོ་ཞེས་བྱ་བ་དང་། སད་པའི་གནས་སྐབས་སུ་དམིགས་པའི་ཡུལ་ནི་བརྫུན་པའི་རང་བཞིན་ཡིན་ཏེ། ཡུལ་ཡིན་པའི་ཕྱིར། རྨི་ལམ་གྱི་ཡུལ་བཞིན་ནོ་ཞེས་བྱ་བ་དང་དེ་བཞིན་དུ་ཀུན་ནས་ཉོན་མོངས་པ་དང་རྣམ་པར་བྱང་བ་དག་ནི་གཞན་གྱི་དབང་མེད་ན་ཡོད་པ་མ་ཡིན་ཏེ། རྟེན་མེད་པའི་ཕྱིར་རུས་སྦལ་གྱི་སྤུའི་གོས་བཞིན་ནོ་ཞེས་སྨྲའོ། །དེ་བཞིན་དུ་རབ་རིབ་ཀྱི་དཔེ་དག་གིས་ཀྱང་བརྗོད་པར་བྱའོ།།དེ་ལྟ་བུ་ལ་སོགས་པའི་སྒོ་ནས་རྣམ་པར་ཤེས་པར་སྨྲ་བ་འདིས་ལན་གང་དང་གང་བཏབ་པ་དེ་དང་དེ་ནི་མཁས་པ་དབུ་མ་པས་དམ་བཅའ་བ་དང་མཚུངས་པར་མཐོང་བ་ན་རྩོད་འདི་སྟེ། རྣམ་པར་ཤེས་པ་སྨྲ་བ་བཟློག་པར་བྱེད་དོ། །ཞེས་གསུངས་སོ། །བཞི་པ་ནི། 

ལང་ཀར་གཤེགས་པའི་མདོ་ལས། སྲིད་པ་གསུམ་ནི་བཏགས་པ་ཙམ། །ངོ་བོ་ཉིད་ཀྱིས་དངོས་པོ་མེད། །བཏགས་པ་དངོས་པོའི་ངོ་བོ་ནི། །རྟོག་གེ་བ་དག་རྟོག་པར་འགྱུར། །རང་བཞིན་མེད་ཅིང་རྣམ་རིག་མེད། །ཀུན་གཞི་མེད་ཅིང་དངོས་མེད་ན། །བྱིས་པ་ངན་པ་རྟོག་གེ་བ། །རོ་དང་འདྲ་བས་འདི་དག་བརྟགས། །ཞེས་གསུངས་སོ། །གསུམ་པ་བསྒོམ་བྱུང་འཁྲུལ་བའི་དཔེས་མི་འགྲུབ་པ་ནི། 

བློ་དེ་ཁོ་ན་ཉིད་ཡིད་བྱེད་ཡིན་ན། སྔོན་པོ་འཛིན་པའི་མངོན་སུམ་དང་འདྲ་བས། ཚིགས་བཅད་འོག་མའི་གནོད་པ་སྟོན་པ་ཡིན་གྱི་རང་བཞིན་གྱིས་གྲུབ་པ་ལ་གནོད་པ་སྟོན་པ་ནི་གཞུང་དང་མ་འབྲེལ་ལོ། །འདིའི་སྔ་འགྲེལ་དུ། འདིར་སྨྲས་པ། གལ་ཏེ་ཡུལ་མེད་པར་རྣམ་པར་ཤེས་པ་ཡོད་པ་མ་ཡིན་ན། འོ་ན་གང་བླ་མའི་མན་ངག་ལས་རྣལ་འབྱོར་པ་དག་གིས་ས་གཞི་ཀེང་རུས་ཀྱིས་ཡོངས་སུ་གང་བར་མཐོང་བ་དེ་ཅི་ལྟར་ཞེ་ན། བཤད་པ་ཞེས་འབྱུང་བ་ནི། འོག་མའི་མཚམས་སྦྱར་ལ་ཡང་འདྲ་སྟེ། དེ་བཞིན་དུ་ཞེས་འབྱུང་བའི་ཕྱིར་རོ། ། བཞི་པ་མཐོང་སྣང་འཁྲུལ་པའི་དཔེས་མི་འགྲུབ་པ་ནི། 

འདི་ལ་རང་ལུགས་གོ་སླ་ཞིང་དོན་ཆེ་བ་བཤད་པ། ཧ་ཅང་རྟོག་པས་བརྟགས་པའི་ལུགས་དགག་པ། གནས་སྐབས་ཀུན་དུ་མཁོ་བའི་གནད་ཀྱི་དོན་བསྟན་པ་དང་གསུམ་ལས། དང་པོ་ལ་ཡང་གཉིས་ཏེ། དོགས་པ་དགོད་པ་དང་། དེའི་ལན་དུ་འགྱུར་ཚུལ་ལོ། །དང་པོ་ནི། སྔར་དྲངས་པ་ལྟར་སེམས་ཙམ་པས་ཕྱི་དོན་མེད་པར་ཤེས་པ་ཡོད་པའི་མཐུན་དཔེ་བསྟན་བཅོས་ལ་གྲགས་པ་ནི་ཆུ་འབབ་པའི་ཀླུང་ལ་ཡི་དྭགས་ལ་རྣག་ཁྲག་ཏུ་སྣང་བའི་བློ་སྐྱེ་བ་ན་ཡུལ་རྣག་ཁྲག་མེད་ཀྱང་ཡུལ་ཅན་གྱི་བློ་ཡོད་པ་བཞིན་ཞེས་འདོད་དེ། ཐེག་བསྡུས་ལས། ཡི་དྭགས་དུད་འགྲོ་མི་རྣམས་དང་། །ལྷ་རྣམས་ཇི་ལྟར་རིགས་རིགས་སུ། །དངོས་གཅིག་ཡིད་ནི་ཐ་དད་ཕྱིར། །དོན་མ་གྲུབ་པར་འདོད་པ་ཡིན། །ཞེས་གསུངས་ཤིང་དེའི་བཤད་སྦྱར་དགེ་བསྙེན་བཙུན་པས་མཛད་པར། ཆུ་ཀླུང་གི་དངོས་པོ་ལ་རང་རང་གི་ལས་ཀྱི་རྣམ་སྨིན་གྱི་དབང་གིས་ཡི་དྭགས་ཀྱིས་རྣག་ལ་སོགས་པ་གང་བར་མཐོང་བ་དང་། དེ་ཉིད་ལ་དུད་འགྲོ་ཉ་ལ་སོགས་པས་གནས་ཀྱི་བློས་གནས་པར་བྱེད་པ་དང་། མི་རྣམས་ཀྱིས་ནི་དངར་བ་དང་དྭང་བ་དང་བསིལ་བའི་ཆུར་རྟོག་ཅིང་ཁྲུས་བྱེད་དོ། །འཐུང་ངོ་དེར་འཇུག་གོ །ནམ་མཁའ་མཐའ་ཡས་སྐྱེ་མཆེད་ལ་སྙོམས་པར་ཞུགས་པའི་ལྷ་རྣམས་ཀྱིས་ནི་ནམ་མཁར་མཐོང་སྟེ། གཟུགས་ཀྱི་འདུ་ཤེས་རྣམ་པར་བཤིག་པའི་ཕྱིར་རོ། །ཞེས་བཤད་དོ། །འདི་དག་གི་དོན་སེམས་ཙམ་པས་དངོས་པོ་ཐུན་མོང་བ་གཅིག་ལས་ཀྱི་དབང་གིས་སོ་སོར་མཐོང་བར་འདོད་པ་མ་ཡིན་གྱི། རྩ་བར་དངོས་གཅིག་ཅེས་པའི་དོན་ཡང་། མི་ལ་ཆུར་སྣང་བ་ལྟ་བུའི་གཞི་གཅིག་བཟུང་ནས། གཞི་དེར་གཞན་རྣམས་ཀྱང་བག་ཆགས་ཀྱི་དབང་གིས་སོ་སོར་སྣང་ཞེས་པ་སྟེ། ལུགས་འདི་ལ་དབང་ཤེས་ཀྱི་ཡུལ་ཐུན་མོང་བ་མེད་པའི་ཕྱིར་རོ། །དེས་ན་གཞི་གཅིག་ཉིད་དུ་བག་ཆགས་མཐུན་པར་སད་པས། དངོས་པོ་གཅིག་པ་ལྟ་བུར་སྣང་བ་དང་། བག་ཆགས་མི་མཐུན་པར་སད་པས་དངོས་པོ་ཐ་དད་པ་ལྟ་བུར་སྣང་བ་གཉིས་ལས། དང་པོ་ནི། སྐྱེས་བུ་དུ་མས་མར་མེ་གཅིག་མཐོང་ཞེས་པའི་ཐ་སྙད་བྱེད་པ་ལྟ་བུ་སྟེ། གཅིག་གིས་མཐོང་བའི་མར་མེ་དེ་ཉིད་གཞན་གྱིས་མཐོང་བ་མ་ཡིན་གྱི། བག་ཆགས་མཐུན་པར་སད་པ་ཙམ་མོ། །ཕྱི་མ་ནི་སྔར་བཤད་པ་ཉིད་དོ། །རྣག་ཁྲག་དང་ཆུ་ལ་སོགས་པའི་དངོས་པོ་ཐ་དད་པ་ནི་གང་ཡང་མེད་ཀྱི། རང་རང་གི་བག་ཆགས་མི་འདྲ་བ་སད་པའི་སྣང་བ་ཙམ་མོ། །ཞེས་འདོད་དོ། །གཉིས་པ་ནི་འགྲེལ་པར་ཡང་ཤེས་པར་བྱའོ། །རབ་རིབ་མཐུ་ལས་སྐྲ་རྣམས་གང་མཐོང་བ། །ཞེས་སྔར་བཤད་པ་དེ་དང་མཚུངས་པ། དེ་ལྟ་བུའི་རིགས་ཅན་གཞན་ཡང་རིག་པར་བྱ་སྟེ། སྤྲོས་པས་ཆོག་གོ་ཞེས་གསུངས་པའི་དོན་ནི། མཚུངས་ཞེས་པ་བཤད་པའི་གཞིར་བཞག གང་དང་མཚུངས་ན། རབ་རིབ་དང་ལྡན་པའི་དབང་པོ་ཅན་ལ་ལན་བཏབ་པ་དེ་མཚུངས། གང་ལ་མཚུངས་ན་ཆུ་འབབ་པའི་ཀླུང་ལ་ཡི་དྭགས་རྣག་བློའི་དཔེས་ཕྱི་དོན་མེད་པར་ཤེས་པ་བསྒྲུབ་པ་ལ་མཚུངས། ཇི་ལྟར་མཚུངས་ན། ཆུ་འབབ་ཀླུང་ལ་ཡི་དྭགས་འགའ་ཞིག་གིས། །ལས་ཀྱི་མཐུ་ལས་རྣག་རྣམས་གང་མཐོང་བ། །དེ་བློ་ལ་ལྟོས་གཉིས་ཆར་བདེན་པ་སྟེ། །དོན་གསལ་མཐོང་ལ་གཉིས་ཀའང་བརྫུན་པ་ཡིན། །ཞེས་པའི་ཚུལ་གྱིས་མཚུངས། འདིར་མིའི་ཐ་སྙད་ཀྱི་དབང་དུ་བྱས་ནས། ཆུ་ནི་འཇིག་རྟེན་ལ་ལྟོས་བདེན་པའི་ཀུན་རྫོབ་ཡིན་ལ། རྣག་ལ་སོགས་པ་ནི་འཇིག་རྟེན་ལ་ལྟོས་ལོག་པའི་ཀུན་རྫོབ་ཡིན་པས། རབ་རིབ་ཅན་ལ་སྐྲ་ཤད་སྣང་བ་དང་མཚུངས་པར་སྟོན་པའོ། །ཁ་ཅིག་༣༨གཞུང་འདིའི་དོན། དེ་བཞིན་དུ་རབ་རིབ་དང་ལྡན་པའི་དབང་པོ་ཅན་དང་མཚུངས་པའི་སྒྱུ་མ་དང་གཟུགས་བརྙན་སོགས་དཔེར་འགོད་པ་ལ་ཡང་ལན་གདབ་ཚུལ་ཤེས་པར་བྱས་ལ། ཆུ་འབབ་པའི་ཀླུང་ལ་ཡི་དྭགས་རྣམས་ལ་རྣག་ཁྲག་གི་བློ་སྐྱེ་བ་ལ་ཡང་སྔ་མ་བཞིན་དུ་ཤེས་པར་བྱའོ། །ཞེས་འཆད་པ་ནི་གཞུང་གི་ཚིག་དོན་ཙམ་ཡང་འཆད་མ་ཤེས་པ་སྟེ།རབ་རིབ་དང་ལྡན་པ་ལ་སྔར་ལན་བཏབ་ཟིན་པས་འདིར་མི་དགོས་པའི་ཕྱིར་དང་། དེ་ལ་ལན་བཏབ་ཟིན་པ་སྐབས་འདིའི་ལན་ལ་ཡང་མཚུངས་ཞེས་པའི་དོན་སྦྱར་མ་ཤེས་པར་གཞི་སོ་སོར་བྱས་འདུག་པའི་ཕྱིར་རོ། ། གཉིས་པ་ལ་གཉིས་ཏེ། འདོད་པ་བརྗོད། དེ་དགག་པའོ། །དང་པོ་ནི། ཀུན་རྫོབ་ལ་རིག་པའི་འཐད་པ་བཅུག་ནས་དངོས་པོར་སྨྲ་བ་དང་ཚུལ་མཚུངས་པར་བསྒྲུབ་པའི་བོད་ཀྱི་དབུ་མ་པར་རློམ་པ་ཁ་ཅིག་༣༩ན་རེ། དེ་ལ་ཆོས་ཀྱི་སྐྱེ་མཆེད་ཀྱི་གཟུགས་ལྔ་ནི་དངོས་པོར་སྨྲ་བའི་གྲུབ་མཐས་བརྟགས་པ་མིན་གྱི། མདོ་ལས་གསུངས་ཤིང་རང་ཉིད་ཀྱང་དེ་ལྟར་དུ་བཞེད་དོ། །དེའི་ཕྱིར་ཀེང་རུས་མེད་ཀྱང་དེ་གསལ་བར་སྣང་བ་ནི། གཟུགས་ཅན་དང་འདྲ་བར་གཟུགས་ཅན་དུ་འདོད་དགོས་ལ། འདི་ཡིད་ཤེས་ཁོ་ན་ལ་སྣང་བ་ཡིན་པས། གཟུགས་ཅན་བཞིན་དུ་གཟུགས་ཀྱི་སྐྱེ་མཆེད་མིན་ལ། སྐྱེ་མཆེད་གཟུགས་ཅན་ལྷག་མ་དགུ་ཡང་མིན་པས། ཆོས་ཀྱི་སྐྱེ་མཆེད་ཀྱི་གཟུགས་ཀུན་བཏགས་པ་ཞེས་འབྱུང་ངོ་། །མིག་ཤེས་ལ་སྐྲ་ཤད་དུ་སྣང་བ་ནི་གཟུགས་ཅན་བཞིན་དུ་གཟུགས་ཀྱི་སྐྱེ་མཆེད་དོ། །ཡི་དྭགས་ལ་ཆུ་ཀླུང་རྣག་ཏུ་སྣང་བ་ནི་དེའི་མིག་ཤེས་ལ་སྣང་བ་ཡིན་པས་གཟུགས་ཀྱི་སྐྱེ་མཆེད་དུ་བཞག་དགོས་སོ། །ཞེས་དང་། །འོ་ན་ཇི་ལྟར་ཞེ་ན་ཐོག་མར་དཔེ་བཤད་པར་བྱ་སྟེ། ལྕགས་གོང་མེས་བསྲེགས་པའི་དམར་འབར་བ་ལ་རེག་ཀྱང་མི་ཚིག་པའི་རིག་སྔགས་དང་ལྡན་པ་གཅིག་གིས་ལྕགས་གོང་དེ་ལག་ཏུ་བླངས་པ་ན་ལུས་ཤེས་ཀྱིས་ལྕགས་དེའི་རེག་བྱ་འཛིན་ཀྱང་། དེ་ལ་རེག་བྱ་དེ་ཤིན་ཏུ་ཚ་ཞིང་བསྲེག་པའི་རྣམ་པ་ཅན་དུ་མི་སྐྱེ་བ་ནི་རིག་སྔགས་བཟླས་པའི་ཆུས་ལག་པ་བཀྲུས་པ་སོགས་ཀྱི་རྐྱེན་གྱིས་ཡིན་ནོ། །དེ་འདྲ་བའི་རིག་སྔགས་ཟློས་པ་དང་བྲལ་བ་ལ་ནི་ལྕགས་གོང་གི་རེག་བྱ་དེ་ཤིན་ཏུ་ཚ་ཞིང་བསྲེག་པའི་རྣམ་པ་ཅན་དུ་སྐྱེའོ། །དེ་ལྟར་ན་མི་བསྲེག་པ་དང་བསྲེག་པའི་རེག་བྱ་གཉིས་ཀའང་ལྕགས་གོང་གཅིག་པུ་དེའི་རེག་བྱར་ནི་བྱ་དགོས་ལ་ལུས་ཤེས་ཚད་མ་གཉིས་གཅིག་གིས་གྲུབ་པའི་རེག་བྱ་གཅིག་ཤོས་ཀྱིས་གྲུབ་པ་ནི་མིན་པས། གཉིས་ཀ་ཚད་མར་ཁས་བླངས་ཀྱང་ཚད་མ་གཅིག་གིས་གྲུབ་པ་གཅིག་ཤོས་ཀྱིས་འགོག་པ་མིན་ནོ། །དེ་བཞིན་དུ་གཞི་གང་དུ་ཆུ་ཀླུང་འབབ་པའི་གཞི་དེར་ཆུ་ཀླུང་དེའི་ཆ་ཤས་གཅིག ཡི་དྭགས་རྣམས་ལ་སྔོན་ལས་ཀྱི་དབང་གིས་རྣག་ཁྲག་ཏུ་སྐྱེས་པ་དང་། ཆུ་ཀླུང་གི་ཆ་ཤས་གཞན་གཅིག་མི་ལ་སྔོན་ལས་ཀྱི་དབང་གིས་རྣག་ཁྲག་ཏུ་མི་སྣང་བའི་བཏུང་བ་དང་། ཁྲུས་ཀྱི་ཆུར་སྐྱེ་བས་དེ་གཉིས་ཀ་ཆུ་ཀླུང་གཅིག་གི་ཆ་ཤས་རེ་ཡིན་པས་ཡི་དྭགས་ཀྱི་མིག་ཤེས་ཚད་མས་གྲུབ་པའི་དོན་དང་། མིའི་མིག་ཤེས་ཚད་མས་གྲུབ་པའི་དོན་གཉིས་ཀྱང་དངོས་པོ་སོ་སོ་བ་ཡིན་པས་དེ་གཉིས་གཅིག་གིས་གྲུབ་པའི་དོན་དེ་ཉིད། གཅིག་ཤོས་ཀྱིས་དེའི་བཟློག་ཕྱོགས་སུ་གྲུབ་པ་ག་ལ་ཡིན། དེ་བཞིན་དུ་བཤེས་སྤྲིང་ལས། ཡི་དྭགས་རྣམས་ལ་སོས་ཀའི་དུས་སུ་ནི། །ཟླ་བའང་ཚ་ལ་དགུན་ནི་ཉི་མའང་གྲང་། །ཞེས་གསུངས་པ་ཡང་། ཡི་དྭགས་རྣམས་ལ་སྔོན་ལས་ཀྱི་དབང་གིས་སོས་ཁ་ཟླ་འོད་རེག་བྱ་ཤིན་ཏུ་ཚ་བ་དང་། དགུན་གྱི་ཚེ་ཉི་འོད་རེག་བྱ་གྲང་བར་སྐྱེ་ཡང་། ཟླ་ཉིའི་འོད་ཀྱི་སྟེང་ནས་མི་ལ་གྲང་དྲོའི་རྣམ་པ་ཅན་དུ་སྐྱེ་བ་མི་འགལ་ལ། དེ་གཉིས་ནི་ཚད་མ་གཅིག་གིས་ཚ་བར་གཞལ་བའི་རེག་བྱ་ཉིད། གཅིག་ཤོས་ཀྱིས་གྲང་བ་འཇལ་བ་མིན་ཞིང་། གཉིས་ཀས་ཉི་ཟླ་གཅིག་གི་འོད་ཀྱི་རེག་བྱར་འཇོག་པའི་ཕྱིར།དངོས་པོ་གཅིག་ཅེས་ཀྱང་གསུངས་པས་གཞུང་དོན་ཞིབ་ཏུ་མ་དཔྱད་པར་གོ་བ་རགས་པ་རེ་ཤར་བ་དེས་ཚིམ་པའི་ཐག་གཅོད་མ་སྔ་ཤིག ཞེས་བྲིས་སོ། །གཉིས་པ་ནི། ཆོས་ཀྱི་སྐྱེ་མཆེད་པའི་གཟུགས་ལྔ་དངོས་སྨྲ་བའི་གྲུབ་མཐས་བཏགས་པ་མིན་གྱི། མདོ་ལས་གསུངས་ཤིང་རང་ཉིད་ཀྱང་དེ་ལྟར་དུ་བཞེད་ཅེས་པ་ནི། ཀུན་གཞིའི་རྣམ་ཤེས་ལ་ཡང་མཚུངས་ཤིང་། རང་ཉིད་བཞེད་པ་ཡང་དངོས་སྨྲ་བ་དང་མི་འདྲ་སྟེ། འདིར་ནི་འཇིག་རྟེན་ཉིད་ལྟོས་ལོག་པའི་ཀུན་རྫོབ་ཐམས་ཅད་བློ་དེའི་དོན་ཇི་ལྟར་སྣང་བ་ལྟར་ཡིན་ཞིང་། བློ་གཞན་གྱི་ངོར་ནི་གཏན་མེད་པའི་ཕྱིར་རོ། །མིག་ཤེས་ལ་སྐྲ་ཤད་དུ་སྣང་བ་གཟུགས་ཀྱི་སྐྱེ་མཆེད་ཡིན་ན། དེ་ཆོས་ཅན། ཐ་སྙད་དུ་ཡོད་པར་ཐལ། གཟུགས་ཀྱི་སྐྱེ་མཆེད་ཡིན་པའི་ཕྱིར། འདོད་ན། རབ་རིབ་ཅན་གྱི་དབང་ཤེས་དེ་ཐ་སྙད་ལ་མ་འཁྲུལ་བར་འགྱུར་རོ། །གཞན་ཡང་འཁར་གཞོང་ལ་སོགས་པའི་གཞི་དེར་དབང་པོ་སྐྱོན་མེད་ཀྱིས་མིག་གཏད་པའི་ཚེ་ན་ཡང་སྐྲ་ཤད་སྣང་བར་འགྱུར་ཏེ། གཞི་དེར་སྐྲ་ཤད་དེ་གཟུགས་ཀྱི་སྐྱེ་མཆེད་ཡིན་པའི་ཕྱིར། མ་ཁྱབ་ན། ཁྱོད་ཀྱི་དབང་བློའི་ཡུལ་རྣམས་ཇི་ལྟ་བར། །ཞེས་སོགས་ཀྱི་ཁྱབ་པ་གང་གིས་སྒྲུབ། གཞི་གཅིག་ལ་ཐོགས་བཅས་ཀྱི་དངོས་པོ་རྫས་ཐ་དད་པ་གཉིས་དུས་མཉམ་དུ་གནས་པར་ཐལ། ཡི་དྭགས་ལ་ཆུ་ཀླུང་རྣག་ཁྲག་ཏུ་སྣང་བ་དེ་ཆུ་ཀླུང་ལས་རྫས་ཐ་དད་པའི་གཟུགས་ཀྱི་སྐྱེ་མཆེད་ཡིན་པའི་ཕྱིར། དཔེ་ཡང་མི་འཐད་དེ། ལྕགས་གོང་མེས་བསྲེགས་པའི་དམར་འབར་བ་ལ་རིག་སྔགས་དང་ལྡན་པ་གཅིག་གི་ལག་པས་རེག་པའི་ཚེ་རེག་བྱ་གཅིག་པུ་དེས་རང་གི་ལག་པ་མི་བསྲེག་པར་བྱེད་ནུས་པ་ཡིན་གྱི། བསྲེག་པའི་རེག་བྱ་དེ་ལས་དོན་གཞན་དུ་གྱུར་པའི་མི་བསྲེག་པའི་རེག་བྱ་གཅིག་གསར་དུ་སྐྱེ་བ་ནི་མ་ཡིན་ཏེ། གལ་ཏེ་ཡིན་ན། རིག་སྔགས་ཀྱིས་སྐྱེས་བུ་གཞན་འཆི་བར་བྱེད་པ་ན། སྐྱེས་བུ་གཅིག་པུ་དེ་ཉིད་ཀྱི་སྲོག་འགག་པ་མ་ཡིན་པར། སྲོག་འགག་པའི་སྐྱེས་བུ་གཅིག་གསར་དུ་སྐྱེ་བར་ཐལ་བའི་ཕྱིར་ཏེ། རིག་སྔགས་ཀྱི་བྱེད་པའི་རྐྱེན་འདྲ་བའི་ཕྱིར། དོན་ཡང་མི་འཐད་དེ། ཐོག་མར་ཡུལ་ཅན་གྱི་ཚད་མ་བཀག་ན་འཁར་གཞོང་གཅིག་ཏུ་རབ་རིབ་ཡོད་མེད་ཀྱི་སྐྱེས་བུ་གཉིས་ཀྱིས་བལྟས་པའི་ཚེ་དེ་གཉིས་ཀྱི་མིག་ཤེས་ལ་ཚད་མ་ཡིན་མིན་གྱི་ཁྱད་པར་མེད་པར་ཐལ། ཆུ་འབབ་པའི་ཀླུང་ལ་ཡི་དྭགས་ལ་རྣག་ཁྲག་ཏུ་སྣང་བའི་ཚེ་མིའི་མིག་ཤེས་དང་ཡི་དྭགས་ཀྱི་མིག་ཤེས་གཉིས་ཚད་མ་ཡིན་མིན་གྱི་ཁྱད་པར་མེད་པའི་ཕྱིར། ཁྱབ་པ་ནི་སློབ་དཔོན་གྱིས་རྩ་འགྲེལ་གཉིས་ཆར་དུ་དེ་གཉིས་མཚུངས་པར་གསུངས་པས་མི་འདོད་བཞིན་དུ་ཁས་བླང་བར་བྱའོ། །ཡུལ་གྱི་ངོས་ནས་ཆུ་འབབ་པའི་ཀླུང་ལ་དམྱལ་བ་པ་ལ་མེའི་ཕུང་པོར་སྣང་བའི་མེ་ཆོས་ཅན། ཆུ་ཀླུང་གི་ཆ་ཤས་མ་ཡིན་པར་ཐལ། མེ་ཡིན་པའི་ཕྱིར། ཡང་དེ་ཉིད་ལ་ནམ་མཁའ་མཐའ་ཡས་སྐྱེ་མཆེད་ལ་སྙོམས་པར་ཞུགས་པའི་ལྷ་རྣམས་ཀྱིས་ནམ་མཁར་མཐོང་བའི་ནམ་མཁའ་ཆོས་ཅན། ཆུ་ཀླུང་གི་ཆ་ཤས་མིན་པར་ཐལ། ནམ་མཁའ་ཡིན་པའི་ཕྱིར། དུང་དཀར་པོ་སེར་འཛིན་གྱི་དབང་ཤེས་ལ་དུང་དཀར་སེར་པོར་སྣང་བའི་སེར་པོ་དེ་ཆོས་ཅན། དུང་དཀར་གྱི་ཁ་དོག་མ་ཡིན་པར་ཐལ། སེར་པོ་ཡིན་པའི་ཕྱིར། མུ་སྟེགས་ཀྱི་སྟོན་པ་རྫོགས་བྱེད་ཀྱི་མིག་ཤེས་ལ་སངས་རྒྱས་ཀྱི་སྐུ་གཟུགས་མི་མཛེས་པར་སྣང་བའི་གཟུགས་དེ་ཆོས་ཅན། སངས་རྒྱས་ཀྱི་སྐུ་གཟུགས་མ་ཡིན་པར་ཐལ། མུ་སྟེགས་ཀྱི་སྟོན་པ་རྫོགས་བྱེད་ཀྱི་ལས་ངན་ལས་གསར་དུ་སྐྱེས་པའི་གཟུགས་ཡིན་པའི་ཕྱིར། ཐལ་འགྱུར་བཞི་པོ་འདིའི་ཁྱབ་པ་ཁོ་བོ་ཅག་གི་ཡིན་ཅིང་། རྟགས་གསལ་དྲུང་ཙོང་པའི་ཡིན་ལགས་སོ། །གཞན་ཡང་འཇིམ་དུམ་སོགས་ལ་སྒྱུ་མའི་རྟ་གླང་དུ་སྣང་བའི་རྟ་གླང་དེ་སྒྱུ་མའི་སྔགས་སྨན་གྱི་རྐྱེན་ལས་རྟ་གླང་མཚན་ཉིད་པར་སྐྱེས་པར་ཐལ། ཆུ་འབབ་པའི་ཀླུང་ལ་ཡི་དྭགས་ལ་རྣག་ཁྲག་ཏུ་སྣང་བའི་ཚེ་ཡི་དྭགས་ཀྱི་ལས་ལས་རྣག་ཁྲག་ཡིན་པར་གསར་དུ་སྐྱེས་པའི་ཕྱིར། བུམ་གཟུགས་གཅིག་ལ་ཐག་ཉེ་རིང་གཉིས་ནས་ལྟ་བའི་ཚེ་གསལ་བའི་ལས་གཟུགས་དང་། མི་གསལ་བའི་ལས་གཟུགས་གཉིས་གསར་དུ་སྐྱེས་པར་ཐལ། ཆུ་འབབ་པའི་ཀླུང་ལ་རིགས་དྲུག་གིས་བལྟས་པའི་ཚེ་ལས་གཟུགས་དྲུག་གསར་དུ་སྐྱེས་པའི་ཕྱིར། ཐལ་འགྱུར་འདི་གཉིས་ཀྱི་ཁྱབ་པ་ནི་བདེ་བདེ་འདྲ་བ་ལ་ཨཱ། འདོད་ན་ནི་ཆོས་གྲགས་ཀྱིས་བཀག་པ་ལ་ཨཱ། རྟགས་ནི་དྲུང་ཙོང་པས་ཞལ་གྱིས་བཞེས་པ་ལ་ཨཱ། ཨ་ལེ་མོ་ལ་ལེ་མོ། ཤེས་བྱ་ཁྲ་ལེབ་ཏུ་སོང་བའི་སྐྱོན་ནི་འབྱུང་བ་བཞི་པོ་རེ་རེའི་རེག་བྱ་ཡིན་པར་གྱུར་པའི་འབྱུང་བཞི་བཞི་ཆར་གྱི་རེག་བྱ་ཡོད་པ་དང་། ཁ་དོག་ལྔ་པོ་རེ་རེའི་ཁ་དོག་ཡིན་པར་གྱུར་པའི་ཁ་དོག་ལྔ་ཆར་ཡོད་པ་དང་། ཐོ་ཡོར་གྱི་ཆ་ཤས་སུ་གྱུར་པའི་མི་གསར་སྐྱེས་ཡོད་པ་དང་། ཐག་པའི་ཆ་ཤས་སུ་གྱུར་པའི་སྦྲུལ་གསར་སྐྱེས་ཡོད་པ་དང་། ཚ་རེག་གི་ཆ་ཤས་སུ་གྱུར་པའི་གྲང་རེག་ཡོད་པ་དང་། གྲང་རེག་གི་ཆ་ཤས་སུ་གྱུར་བའི་ཚ་རེག་ཡོད་པ་སོགས་ཆོས་ཅན་ཇི་སྙེད་པའི་རྣམ་དབྱེ་འབྱེད་པའི་ཚེ། ཤེས་བྱ་ཐམས་ཅད་ཕན་ཚུན་འདྲེས་ནས་ཁྲ་བོ་ལེབ་པ་གཅིག་ཏུ་སོང་འདུག་པ་འདི་ཆོས་ཐམས་ཅད་ཆོས་ཀྱི་དབྱིངས་སུ་རོ་གཅིག་ཏུ་སོང་བའི་སྐབས་སུ་བྱུང་ན་དགའ་བ་ལ་ཨཱ། དྲུང་བློ་བ། རྗེས་འཇུག་ལ་དབུ་མའམ་གཅིག་བཤད་ཟེར་ནས་དངོས་འཛིན་གསར་པ་འདི་འདྲ་བསྣན་པ་མ་མཛད་ཨང་། འདི་དག་ཀྱང་སློབ་དཔོན་འདིའི་ལུགས་ཀྱི་འཇིག་རྟེན་ཉིད་ལྟོས་བདེན་པ་དང་། ལོག་པའི་ཀུན་རྫོབ་ཀྱི་ཁྱད་པར་ཐུན་མོང་མ་ཡིན་པ་ཡུལ་ཡུལ་ཅན་གཉིས་ཀ་ལ་སྦྱར་བའི་ཚུལ་མ་ཤེས་པའི་སྐྱོན་དུ་འདུག་གོ །གསུམ་པ་ནི། སེམས་ཙམ་པའི་གཞི་གཅིག་ལ་རིགས་དྲུག་གི་མཐོང་སྣང་དྲུག་འབྱུང་བ་ནི་དྲུག་ཆར་ཡུལ་མེད་པར་ཡུལ་ཅན་གྱི་ཤེས་པ་ཡོད་པར་འདོད་པས་ལུགས་འདིའི་ཕྱོགས་སྔ་ཡིན་ལ་སློབ་དཔོན་འདིས་ནི་ཀུན་རྫོབ་བདེན་པ་ལ་ཐ་སྙད་ལ་ལྟོས་ནས་བདེན་བརྫུན་གཉིས་སུ་ཡུལ་ལ་ཕྱེ་བའི་ཚེ་ཡུལ་ཅན་ལ་ཡང་དེ་ལྟར་ཕྱེ་བས་སྤྱིར་རིགས་དྲུག་གང་རུང་གཅིག་གི་ཐ་སྙད་གཞིར་བཞག་པའི་ཚེ་དེའི་ཡུལ་ཡུལ་ཅན་གཉིས་ཀའང་ཐ་སྙད་དུ་བདེན་ལ། གཞི་དེར་གཞན་ལྔའི་མཐོང་ཚུལ་གྱི་ཡུལ་ཡུལ་ཅན་གཉིས་ཀ་ཡང་ཐ་སྙད་དུ་མེད་པ་རྣམ་པར་གཞག་གོ །འདིར་ནི་སྟོན་པ་རྫོགས་པའི་སངས་རྒྱས་འཛམ་བུའི་གླིང་དུ་སངས་རྒྱ་བའི་ཚུལ་བསྟན་ནས་ཆོས་ཀྱིས་འཁོར་ལོ་བསྐོར་བ་དང་། བཀའ་བསྡུ་བ་དང་། དགོངས་འགྲེལ་གྱི་བསྟན་བཅོས་རྩོམ་པ་ཐམས་ཅད་མིའི་རྟེན་ལ་མཛད་པས། མིའི་མཐོང་ཚུལ་ལ་ཐ་སྙད་དུ་བདེན་པ་དང་། གཞི་དེ་ཉིད་དུ་འགྲོ་བ་གཞན་གྱི་མཐོང་ཚུལ་ལ་མི་བདེན་པའི་རྣམ་བཞག་མཛད་པས། ཆུ་འབབ་པའི་ཀླུང་ལ་ཆུ་དང་། དེའི་ཡུལ་ཅན་གཉིས་ཀ་ཐ་སྙད་ལ་ལྟོས་ནས་བདེན་པ་དང་། རྣག་ལ་སོགས་པའི་མཐོང་ཚུལ་གཞན་རྣམས་ནི་ཡུལ་ཡུལ་ཅན་གཉིས་ཀ་ཐ་སྙད་དུ་ཡང་མི་བདེན་པར་བཞག་པ་ནི་གནད་ཀྱི་དོན་སྟེ། སློབ་དཔོན་གྱི་གཞུང་རྩ་འགྲེལ་འདིའི་མགོ་མཇུག་སྦྲེལ་ནས་བལྟས་ན་མི་གོ་བའི་དོན་མེད་དོ། །སྟོན་པས་རིགས་དྲུག་སོ་སོའི་སྐད་དུ་ཆོས་སྟོན་པ་ཡོད་ཀྱང་ད་ལྟར་གྱི་བསྟན་པ་འདི་གང་གི་དབང་དུ་བྱས་པ་དང་། གཞི་སོ་སོའི་མཐོང་ཚུལ་མིའི་དབང་དུ་བྱས་ནས་ཀྱང་ཐ་སྙད་དུ་བདེན་བརྫུན་གྱི་རྣམ་དབྱེ་བྱེད་པ་སོགས་ཤིན་ཏུ་ཕྲ་ཞིང་ཞིབ་པའི་ཡུལ་གྱི་ཁྱད་པར་རྣམས་ནི་དེང་སང་ཁོ་བོའི་བློ་གྲོས་གྱི་ཡུལ་ཡིན་པར་སེམས་སོ། །གཉིས་པ་དོན་བསྡུ་བ་ནི། 

བསྟོད་པ་ལས། མ་ཤེས་པ་ནི་ཤེས་བྱ་མིན། །དེ་མེད་རྣམ་པར་ཤེས་མེད་པ། །དེ་ཕྱིར་ཤེས་དང་ཤེས་བྱ་དག །རང་བཞིན་མེད་པར་ཁྱོད་ཀྱིས་གསུངས། །ཞེས་སོ། ། གཉིས་པ་གཉིས་ཀྱིས་སྟོང་པའི་གཞན་དབང་རྫས་སུ་གྲུབ་པ་དགག་པ་ལ་གསུམ་སྟེ། གཞན་དབང་ཡོད་པའི་སྒྲུབ་བྱེད་མེད། སྒྲུབ་བྱེད་རང་རིག་བརྟགས་ནས་དགག སྒྲུབ་བྱེད་མེད་ཀྱང་གྲུབ་པ་དགག་པའོ། །དང་པོ་ནི། 

གཉིས་པ་ལ་བཞི་སྟེ། རང་རིག་རང་གི་ངོ་བོ་དགག རང་རིག་སྒྲུབ་བྱེད་དྲན་པ་དགག རང་གི་ཕྱོགས་ལ་དྲན་མྱོང་འཐད། གཞན་ཕྱོགས་དགག་པ་བསྡུས་ཏེ་བསྟན་པའོ། །དང་པོ་ནི། 

གཉིས་པ་ནི།  

འདི་ལ་རང་རིག་དྲན་པའི་རྟགས་ཀྱིས་བསྒྲུབ་ན། དྲན་པ་རྫས་སུ་གྲུབ་པ་ཞིག་གམ། ཐ་སྙད་ཀྱི་དྲན་པས་སྒྲུབ། དང་པོ་ལྟར་ན། མཐའ་བཞིའི་སྐྱེ་བ་དཔྱད་ན་དྲན་པ་རྫས་གྲུབ་པ་མི་འགྲུབ་པས། རང་རིག་གི་སྒྲུབ་བྱེད་དུ་མི་འགྱུར་རོ། །ཕྱི་མ་ལྟར་ན་རང་རིག་བསྒྲུབ་པ་ལ་ཁྱབ་པ་མ་ངེས་ཏེ། གཞི་གཞན་གྱི་སྟེང་དུ་མེ་གཞན་སྔར་ཚད་མས་གྲུབ་ན་ཕྱིས་དུ་བའི་རྟགས་ལས་གཞི་འགའ་ཞིག་ཏུ་མི་གྲུབ་པ་འཐད་པ་བཞིན་དུ། སྔར་སྤྱིར་རང་རིག་ཚད་མས་གྲུབ་ན། དྲན་པའི་རྟགས་ལས་དེ་སྒྲུབ་པ་འཐད་ཀྱང་། ཕྱིར་རྒོལ་གྱི་ངོར་སྔར་རང་རིག་སྤྱི་ལྡོག་ནས་མ་གྲུབ་པས་ད་ལྟ་དྲན་པའི་རྟགས་ཀྱིས་མི་འགྲུབ་པའི་ཕྱིར་དང་དྲན་པ་ཐ་སྙད་པའི་རྟགས་ཀྱིས་རང་རིག་སྒྲུབ་པའི་ཁྱབ་པ་མ་ངེས་པའི་དཔེ་ནི་ཆུ་ཙམ་མཐོང་བ་ལས་ནོར་བུ་ཆུ་ཤེལ་ལམ། མེ་ཙམ་མཐོང་བ་ལས་ནོར་བུ་མེ་ཤེལ་མི་འགྲུབ་པ་བཞིན་ཞེས་གསུངས་སོ། །དེའི་དོན་ཡང་དྲན་པ་ཐ་སྙད་པ་དེ་ཡིན་ན་རང་རིག་ལས་བྱུང་བས་མ་ཁྱབ་སྟེ། རང་མྱོང་མེད་པར་ཡུལ་མྱོང་བ་ལས་ཀྱང་དྲན་པ་ཐ་སྙད་པ་སྐྱེ་བ་ཡོད་པའི་ཕྱིར། དཔེར་ན་ཆུ་ཤེལ་མེད་ཀྱང་ཆར་ལ་སོགས་པ་དང་། མེ་ཤེལ་མེད་ཀྱང་གཙུབ་ཤིང་སོགས་ལས་ཆུ་དང་མེ་འབྱུང་བའི་ཕྱིར་ཞེས་པའི་དོན་ཏེ། དཔེ་འདིས་ཀྱང་རང་རིག་ཐ་སྙད་དུ་ཁས་མི་ལེན་པ་མ་ཡིན་ཏེ། གཞན་དུ་ན་རང་རིག་ཐ་སྙད་པ་སྒྲུབ་པ་ལ་དྲན་པ་ཐ་སྙད་པ་རྟགས་སུ་བཀོད་པ་ཁྱབ་པ་འགལ་བར་གསུངས་དགོས་པ་ལས། ཁྱབ་པ་མ་ངེས་པར་གསུངས་པའི་ཕྱིར་རོ། །དཔེ་ལས་ཀྱང་ཤེས་ཏེ། ཆུ་ཤེལ་དང་མེ་ཤེལ་ལས་ཆུ་དང་མེ་སྐྱེ་བ་སྲིད་ཀྱང་ཆུ་དང་མེ་ཡིན་ན་དེ་གཉིས་ལས་སྐྱེ་བས་མ་ཁྱབ་པ་དཔེར་བཀོད་འདུག་པའི་ཕྱིར་རོ། །གནད་ཀྱི་དོན་ནི་བསྒྲུབ་བྱ་རང་རིག་སྒྲུབ་པ་ལ་དྲན་པ་རྫས་གྲུབ་པ་བཀོད་ན་མ་གྲུབ། དྲན་པ་ཐ་སྙད་པ་བཀོད་ན་མ་ངེས་ཞེས་སྒྲུབ་བྱེད་ལ་བརྟགས་པ་ཡིན་ལ། དོན་དེ་མ་གོ་བར་དྲན་པའི་རྟགས་ཀྱིས་རང་རིག་རྫས་སུ་གྲུབ་པ་དང་། རང་རིག་ཐ་སྙད་པ་གཉིས་ཀ་མི་འགྲུབ་ཞེས་སྒྲུབ་བྱ་ལ་བརྟགས་པར་འདོད་པ་ནི་འགྲེལ་བའི་དོན་ཡེ་མ་ཕྱེད་པའོ། །ཚིགས་བཅད་ཕྱི་མས་ནི་རྒྱུ་འབྲས་གཞན་དུ་འདོད་པའི་ཕྱོགས་ལ་དྲན་པས་མྱོང་བའི་ཡུལ་དྲན་པ་མི་འཐད་པ་དང་། གལ་ཏེ་རྒྱུད་གཅིག་ཏུ་གཏོགས་པ་དང་། རྒྱུ་དང་འབྲས་བུའི་དངོས་པོ་གནས་པས་འཐད་པར་བསྒྲུབ་ན་ཡང་གཞན་ཡིན་པའི་ཕྱིར་ཞེས་པའི་གཏན་ཚིགས་ཉིད་ཀྱིས་འཇོམས་པ་རྣམ་བསྟན་ནོ། །གསུམ་པ་ནི། 

འགྲེལ་པར། གང་གིས་ཡུལ་མྱོང་བ་སྟེ་ཡུལ་ཉམས་སུ་མྱོང་བའི་ཤེས་པ་དེ་ལས་དྲན་པའི་ཤེས་པ་གཞན་ཉིད་དུ་ཇི་ལྟར་མེད་པ་དེ་ལྟར་ནི་སྔར་བཤད་ཟིན་ཏོ། །གང་གི་ཕྱིར་དྲན་པ་ཉིད་ཡོད་པ་མ་ཡིན་པ་དེའི་ཕྱིར་གང་ཉམས་སུ་མྱོང་བས་མྱོང་བ་དེ་དྲན་པའི་ཤེས་པས་མྱོང་བ་མ་ཡིན་པ་མ་ཡིན་པས་དྲན་པ་ཡུལ་དང་ལྡན་པར་འགྱུར་ལ། ཉམས་སུ་མྱོང་བའི་ཤེས་པས་ཡོངས་སུ་བཅད་པ་གང་ཡིན་པ་དེ་དྲན་པས་ཡོངས་སུ་མ་བཅད་པ་མ་ཡིན་པས་བདག་གིས་མཐོང་ངོ་ཞེས་བྱ་བར་ཡང་འགྱུར་རོ། །ཞེས་གསུངས་པ་དེའི་དོན་ནི། མྱོང་བ་དང་དྲན་པ་རྒྱུ་འབྲས་ཡིན་པས་གཞན་དུ་མེད་པར་སྔར་བཤད་ཟིན་ལ། གཞན་དུ་མེད་པ་དེའི་ཕྱིར་ཡུལ་ཉམས་སུ་མྱོང་བས་མྱོང་བའི་ཡུལ་སྔོན་པོ་ལྟ་བུ་དེ་ཕྱིས་ཀྱི་དྲན་པས་མ་མྱོང་བ་ཡང་མ་ཡིན་པས་ན། ཡུལ་དྲན་པའི་རྟགས་ལས་ཡུལ་མྱོང་བ་འགྲུབ་ལ། སྔོན་པོ་ཉམས་སུ་མྱོང་བའི་ཤེས་པས་ཡོངས་སུ་བཅད་པའི་ཤེས་པ་གང་ཡིན་པ་དེ། ཕྱིས་ཀྱི་དྲན་པས་ཡོངས་སུ་མ་བཅད་པ་ཡང་མ་ཡིན་པས་ན་བདག་གིས་མཐོང་ངོ་ཞེས་ཡུལ་ཅན་དྲན་པའི་རྟགས་ལས་རང་མྱོང་བ་འགྲུབ་ཅེས་པ་སྟེ། གཞུང་འདིས་རང་ལུགས་ལ་མྱོང་དྲན་གཞན་དུ་མེད་པའི་རྒྱུ་མཚན་གྱིས་ཡུལ་མྱོང་ལས་ཡུལ་དྲན་སྐྱེ་བ་དང་། རང་མྱོང་ལས་རང་དྲན་སྐྱེ་བ་དྲན་པས་ཐ་སྙད་དུ་རང་རིག་ཞལ་གྱིས་བཞེས་པར་གྲུབ་བོ། །གཞན་དུ་ན། གང་ཉམས་སུ་མྱོང་བས་མྱོང་བ་དེ་ཞེས་དང་། ཉམས་སུ་མྱོང་བའི་ཤེས་པས་བཅད་པ་གང་ཡིན་པ་དེ་ཞེས་པའི་ཁྱད་པར་ལེགས་པར་སྨྲ་དགོས་སོ། །འདིར་ཁ་ཅིག༤༡ མྱོང་བའི་ཡུལ་དང་དྲན་པའི་ཡུལ་གཞན་མ་ཡིན་པར་གསུངས་པ་རྒྱུ་མཚན་དུ་བྱས་ནས་དེ་གཉིས་ངོ་བོ་གཅིག་ཏུ་བྱས་འདུག་པ་ནི་འཁྲུལ་ཏེ། དེ་ལྟར་ན་དྲན་མྱོང་ལ་ཡང་དེར་ཐལ་བའི་ཕྱིར་རོ། །སློབ་དཔོན་འདིས་ཀུན་གཞི་དང་ཉོན་ཡིད་དང་། རང་རིག་སོགས་ལུང་ཚད་མ་ལས་བཤད་ཅིང་། བདེན་པར་ཡོད་མེད་གང་གིས་ཀྱང་ཁྱད་པར་དུ་མ་བྱས་པའི་ཐ་སྙད་ཀྱི་རང་ལྡོག་རྣམས་ནི་ཐ་སྙད་དུ་ཁས་ལེན་པ་ཡིན་ཞིང་དེ་དག་དཔྱད་ནས་འགོག་པ་ནི་དོན་དམ་གྱི་དབང་དུ་བྱས་པར་བཞེད་དོ། །ཁ་ཅིག་༤༢རྩ་ཤེར་དང་། རྩོད་བཟློག་དང་། ཚིགས་གསལ་ལས། རིགས་པས་དཔྱད་བཟོད་ཀྱི་རང་རིག་འགོག་པའི་ལུང་རྣམས་ཤེས་བྱེད་དུ་བྱས་ནས་རང་རིག་ཐ་སྙད་པ་འགོག་པ་ལ་སྦྱར་བ་ནི་ནོར་ཏེ། རྩ་ཤེར་ལས། རང་རིག་གི་དཔེ་མར་མེ་བཀོད་པ་ལ་དཔྱད་ནས་འགོག་པའི་ཚེ་མར་མེས་རང་གསལ་བ་བཀག་པ་བཞིན་དུ། མུན་པ་སེལ་བ་ཡང་བཀག་པས་ཐ་སྙད་དུ་མུན་པ་སེལ་བ་ཡང་མི་འཐད་པར་ཐལ་བའི་ཕྱིར་དང་། རྩོད་བཟློག་ལས། ཚད་མ་དེ་རང་གིས་གྲུབ་པ་བཀག་པའི་ཚེ་ཚད་མ་གཞན་གྱིས་གྲུབ་པ་ཡང་བཀག་པས་ཐ་སྙད་དུ་ཚད་མའི་ཡུལ་ཅན་གཏན་མེད་པར་ཐལ་བའི་ཕྱིར་དང་། ཚིག་གསལ་ལས། རང་རིག་མེད་པའི་ཤེས་བྱེད་དུ་མྱོང་བར་བྱ་བའི་སེམས་མི་རྙེད་པའི་མདོ་དྲངས་པས་ཐ་སྙད་དུ་མྱང་བྱའི་སེམས་ཉིད་ཀྱང་མེད་པར་ཐལ་བའི་ཕྱིར་རོ། །གལ་ཏེ་ལང་ཀར་གཤེགས་པ་ལས། ཇི་ལྟར་རལ་གྲིས་རང་གི་སོ། །གཅོད་པར་མི་བྱེད་སོར་མོ་ནི། །རང་ལ་རེག་པར་མི་བྱེད་ལྟར། །རང་རིག་སེམས་ཀྱང་དེ་བཞིན་ནོ། །ཞེས་གསུངས་པས། ཐ་སྙད་དུ་རང་རིག་ཡོད་ན་ཐ་སྙད་དུ་རལ་གྲིའི་སོ་རང་གིས་རང་གཅོད་པར་འགྱུར་རོ་སྙམ་ན་རིགས་པས་དཔྱད་པའི་གནས་སྐབས་ཀྱི་དཔེ་ལ་བརྟགས་པ་མཐའ་བཟུང་བ་མང་སྟེ། གཞན་དུ་ན་ཐ་སྙད་དུ་ནམ་མཁའི་པདྨོ་ཡོད་པར་ཐལ། འཕགས་པ་ལྷས། རྣམ་ཤེས་དམ་པའི་དོན་ལྡན་པ། །དེ་ཡང་བརྟན་རྣམས་མི་འདོད་དེ། །གཅིག་དང་དུ་མའི་རང་བཞིན་དང་། །བྲལ་ཕྱིར་ནམ་མཁའི་པད་མོ་བཞིན། །ཞེས་གསུངས་ཤིང་། ཐ་སྙད་དུ་གཅིག་དང་དུ་མ་ཡོད་པའི་ཕྱིར་རོ། །གལ་ཏེ་ཚུར་མཐོང་གི་མངོན་སུམ་དེ་རང་རིག་མངོན་སུམ་གྱི་ཡུལ་ཡིན་ན། དེ་མངོན་སུམ་མཚན་ཉིད་པར་འགྱུར་ཏེ། ཚིག་གསལ་ལས། མངོན་སུམ་གྱི་ཡུལ་མངོན་གསུམ་མཚན་ཉིད་པར་གསུངས་པའི་ཕྱིར། འདོད་ན་མངོན་སུམ་བཏགས་པ་བར་འགྱུར་ཏེ། མངོན་སུམ་གྱི་ཡུལ་ཅན་ཡིན་པའི་ཕྱིར་སྙམ་ན། ལུགས་འདི་ལ་མངོན་སུམ་བཏགས་པ་བ་དང་། མངོན་སུམ་མཚན་ཉིད་པ་མི་འགལ་ཏེ། འཇིག་རྟེན་ན་མངོན་སུམ་དུ་གྲགས་པ་དེ་ཉིད་འཇིག་རྟེན་ན་གྲགས་པའི་ཆ་ནས་མངོན་སུམ་མཚན་ཉིད་པར་འཇོག་ཅིང་མིང་གིས་བཏགས་པ་ཙམ་གྱི་ཆ་ནས་བཏགས་པ་བར་འཇོག་པའི་ཕྱིར། བཏགས་པ་བ་ཡིན་ན་མཚན་ཉིད་པ་ཡིན་པས་ནི་མ་ཁྱབ་སྟེ། མཚན་ཉིད་པ་འཇིག་རྟེན་ལྷན་སྐྱེས་ཀྱི་བློ་ངོར་ཐ་སྙད་མཐུན་པ་ལ་འཇོག་དགོས་པའི་ཕྱིར་རོ། །དབུ་མ་པའི་ལུགས་ཀྱི་མཚན་བཏགས་དང་དངོས་སྨྲ་བའི་ལུགས་ཀྱི་མཚན་བཏགས་ཕྱེད་པ་གལ་ཆེ་བར་སྣང་ངོ་། །བཞི་པ་ནི། 

གསུམ་པ་བསྒྲུབ་བྱེད་མེད་ཀྱང་གྲུབ་པ་དགག་པ་ནི། 

གསུམ་པ་དངོས་པོ་བརྟགས་པར་ཡོད་པའི་རྒྱུར་གྲུབ་པ་དགག་པ་ནི།

རྣམ་རིག་པས་ཀུན་རྫོབ་རང་གི་ངོ་བོ་བདེན་པར་མི་འདོད་ཀྱང་དེ་འཇོག་པའི་རྒྱུ་གཞན་དབང་རྫས་གྲུབ་པ་རིགས་པས་དཔྱད་ནས་འཇོག་ཅིང་། དེ་རིགས་པས་དཔྱད་པའི་ཚེ་མི་རྙེད་པས་འཇིག་རྟེན་གྲགས་པའི་རྣམ་གཞག་བརླག་པར་བྱས་ཞེས་པ་སྟེ། དངོས་པོར་སྨྲ་བ་གསུམ་ཆར་ལ་ཡང་སྐྱོན་འདི་གནས་པ་ཉིད་དོ། །གཉིས་པ་བདེན་གཉིས་ཉམས་པའི་ཉེས་དམིགས་བརྗོད་པ་ནི། 

འགྲེལ་པར། འདིར་ཐ་སྙད་ཀྱི་བདེན་པ་བསྟན་པ་ནི་ཐབས་སུ་གྱུར་པ་སྟེ། ཇི་སྐད་དུ། ཡི་གེ་མེད་པའི་ཆོས་ལ་ནི། །ཉན་པ་གང་དང་སྟོན་པ་གང་། །འགྱུར་བ་མེད་ལ་སྒྲོ་བཏགས་པས། །འོན་ཀྱང་ཉན་ཅིང་སྟོན་པ་ཡིན། །ཞེས་གསུངས་སོ། །ཐ་སྙད་ཀྱི་བདེན་པ་ཁོ་ན་ལ་གནས་ཏེ་དོན་དམ་པ་སྟོན་པ་ཡིན་ལ། དོན་དམ་པ་བསྟན་པ་ཁོང་དུ་ཆུད་པ་ལས་ཀྱང་དོན་དམ་པར་འཐོབ་སྟེ། ཇི་སྐད་དུ་བསྟན་བཅོས་ལས། ཐ་སྙད་ལ་ནི་མ་བསྟེན་པར། །དམ་པའི་དོན་ནི་རྟོགས་མི་འགྱུར། །དམ་པའི་དོན་ནི་མ་རྟོགས་པར། །མྱ་ངན་འདས་པ་ཐོབ་མི་འགྱུར། །ཞེས་གསུངས་སོ། །དེ་ལ་དོན་དམ་པ་བསྟན་པ་ནི་ཐབས་ལས་བྱུང་བར་འགྱུར་ཅིང་འབྲས་བུར་གྱུར་པ་སྟེ། འབྲས་བུ་དང་། ཐོབ་པར་བྱ་བ་དང་། རྟོགས་པར་བྱ་བ་ཞེས་བྱ་བའི་དོན་ཏོ། །ཞེས་གསུངས་སོ། ། གསུམ་པ་ཀུན་རྫོབ་ཉིད་ལ་མཚུངས་པ་སྤོང་བ་ལ་གཉིས་ཏེ། གཞན་དབང་རྫས་དང་ཀུན་རྫོབ་མཚུངས་མི་སྲིད། ཀུན་རྫོབ་འགོག་ན་འཇིག་རྟེན་ཉིད་ཀྱིས་གནོད་པའོ། །དང་པོ་ནི། 

གཉིས་པ་ནི། 

གཉིས་པ་རྣམ་རིག་ཙམ་དུ་གསུངས་པའི་དགོངས་པ་བཤད་པ་ལ་བཞི་སྟེ། བྱེད་པོ་དོན་གཞན་བཀག་པའི་དོན་དུ་བཤད། སེམས་ཙམ་གཙོ་བོར་སྒྲུབ་པའི་དོན་དུ་བཤད། གཞན་དུ་རྟོགས་ན་ལུང་རིགས་གཉིས་ཀྱིས་གནོད། དེས་ན་གྲུབ་མཐའི་བླང་དོར་བྱ་བར་གདམས་པའོ། །དང་པོ་ལ་གསུམ་སྟེ། ལུང་གི་དོན་དངོས། ལུང་གཞན་གྱིས་བསྒྲུབ། ལུང་དེའི་དོན་བཤད་པའོ། །དང་པོ་ནི། 

ཁྱོད་འཇིག་རྟེན་གྱི་གྲགས་པས་འཇིགས་ནས་ཀུན་རྫོབ་ཁས་བླངས་ན་ལུང་གིས་འཇིགས་ནས་སེམས་ཙམ་ཡང་ཁས་བླངས་དགོས་ཏེ། ཁམས་གསུམ་པོ་འདི་ནི་སེམས་ཙམ་མོ། །ཞེས་གསུངས་པས་སོ་སྙམ་ན། ལུང་དེ་ནི་དགོངས་པ་ཅན་ཡིན་ལ། དགོངས་གཞི་ནི་ཁམས་གསུམ་གྱི་བྱེད་པ་པོ་ལ་སེམས་གཙོ་བོ་ཡིན་ཞེས་པའི་དོན་ཏོ། །གཉིས་པ་ནི། 

ངག་གི་རང་བཞིན་གྱི་རྡོ་རྗེ་ནི། གང་ཟག་རྒྱུན་དང་ཕུང་པོ་དང་། །དེ་བཞིན་རྐྱེན་དང་རྡུལ་དག་དང་། །གཙོ་བོ་དབང་ཕྱུག་བྱེད་པོ་རྣམས། །སེམས་ཙམ་དུ་ནི་ངས་བཤད་དོ། །ཞེས་བྱ་བའོ། །གསུམ་པ་ནི་ཇི་བཞིན་སོགས་སོ། ། གཉིས་པ་ལ་བཞི་སྟེ། སེམས་ཙམ་གཙོར་གྱུར་ལུང་དོན་ཡིན། གཞན་དུ་རྟོག་ན་ལུང་དང་འགལ། གཙོར་གྱུར་པ་ཡི་སྒྲུབ་བྱེད་འགོད། ཙམ་སྒྲས་བཅད་པའི་དགག་བྱ་བཤད་པའོ། །དང་པོ་ནི། 

དེ་ཁོ་ན་ཉིད་ལ་བློ་རྒྱས་པ་ལ་སངས་རྒྱས་ཞེས་ཚིགས་སྔ་མ་མི་མངོན་པར་བྱས་ནས་བཤད་དུ་ཡོད་པ་བཞིན་དུ། སེམས་ཙམ་གཙོ་བོར་གྱུར་པ་ལ་ཡང་ཁམས་གསུམ་པོ་སེམས་ཙམ་མོ་ཞེས་ཚིག་ཕྱི་མ་མི་མངོན་པར་ཤེས་པར་བྱའོ། །འོ་ན་སྔ་མ་དང་ཁྱད་པར་མི་སྣང་བས་འདིའི་སྔ་འགྲེལ་དུ་རྣམ་པ་གཞན་དུ་བཤད་པ་ལས་ཀྱང་། ཕྱི་རོལ་འཇོག་པ་མི་སྲིད་པར་བསྟན་པའི་ཕྱིར་བཤད་པ། ཞེས་གསུངས་པ་མི་འཐད་པར་འགྱུར་རོ་སྙམ་ན། དགག་བྱ་ལ་ཁྱད་པར་ཡོད་དེ། སྔ་མས་ནི་གཙོ་བོ་དང་དབང་ཕྱུག་སོགས་བྱེད་པ་པོ་ཡིན་པ་བཅད་ལ། འདིས་ནི་གཟུགས་སོགས་བྱེད་པ་པོའི་གཙོ་བོ་ཡིན་པ་བཅད་པའོ། །གཉིས་པ་ནི། 

དེ་ལས་གཞན་དུ་སེམས་བདེན་པར་གྲུབ་པའི་དོན་ཡིན་ན་མདོ་སྡེ་ས་བཅུ་པ་དེ་ཉིད་ལས་མ་རིག་པ་དང་འདུ་བྱེད་ཀྱི་རྐྱེན་གྱིས་རྣམ་པར་ཤེས་པ་ཞེས་གསུངས་པ་མི་འཐད་པར་འགྱུར་ཏེ། རྣམ་ཤེས་རང་གི་མཚན་ཉིད་ཀྱིས་གྲུབ་ན་རྐྱེན་ལ་ལྟོས་པ་མི་འཐད་པའི་ཕྱིར་རོ། །གསུམ་པ་ནི། 

བཞི་པ་ནི། 

གསུམ་པ་ལ་གཉིས་ཏེ། རིགས་པས་གནོད། ལུང་གིས་གནོད་པའོ། །དང་པོ་ནི། 

གཉིས་པ་ནི། 

འདིར་ཁ་ཅིག་༤༢སེམས་ཙམ་པའི་ལུགས་ལ་གཟུགས་སྒྲ་སོགས་ཡོད་ཅིང་། ཕྱི་དོན་མེད་པར་འདོད་པ་ནི་མིང་ཙམ་སྟེ། གཞན་དུ་ན་སློབ་དཔོན་འདིས་སེམས་ཙམ་པའི་ཕྱོགས་སྔ་མ་ལོངས་པར་འགྱུར་བའི་ཕྱིར་རོ། །དགག་བསྒྲུབ་རྒྱས་པར་ནི་གཞན་དུ་བཤད་ཟིན་ཏོ། །བཞི་པ་ནི། 

གསུམ་པ་སྒྲུབ་བྱེད་ལུང་གཞན་དང་དོན་ཉིད་དུ་བསྟན་པ་ལ་གསུམ་སྟེ། སེམས་ཙམ་གསུངས་པ་གཞན་ཡང་དྲང་དོན་ཡིན། དེ་ལ་ལུང་རིགས་གཉིས་ཀྱི་སྒྲུབ་བྱེད་འགོད། དྲང་ངེས་ཚུལ་འདི་གསུང་རབ་ཀུན་ལ་སྦྱར་བའོ། །དང་པོ་ནི། 

དེ་ལྟར་གསུངས་པ་ནི། ལང་ཀར་གཤེགས་པ་ལས། ཕྱི་རོལ་སྣང་བ་ཡོད་མེད་དེ། །སེམས་ནི་སྣ་ཚོགས་རྣམས་སུ་སྣང་། །ལུས་དང་ལོངས་སྤྱོད་གནས་འདྲ་བ། །སེམས་ཙམ་དུ་ནི་ངས་བཤད་དོ། །ཞེས་བྱ་བའོ། ། གཉིས་པ་ལ་གཉིས་ཏེ། ལུང་གིས་གྲུབ། རིགས་པས་གྲུབ་པའོ། །དང་པོ་ནི། 

འདིར་དྲང་དོན་དུ་བཤད་པར་བྱ་བའི་མདོ་སྡེ་ནི། བཅོམ་ལྡན་འདས་ཀྱི་དགོངས་པ་ངེས་པར་འགྲེལ་པའི་མདོ་ལས། རང་བཞིན་གསུམ་བསྟན་པ་ལས། བཏགས་པ་མེད་པ་ཉིད་དང་། གཞན་གྱི་དབང་ཡོད་པ་ཉིད་དང་། དེ་བཞིན་དུ་ལེན་པའི་རྣམ་པར་ཤེས་པ་ཟབ་ཅིང་ཕྲ། ཞེས་སོགས་དང་། ལང་དཀར་གཤེགས་པའི་མདོ་ལས། གོས་ཧྲུལ་གྱི་ནང་ན་རིན་པོ་ཆེ་རིན་ཐང་མེད་པ་གཏུམ་པ་ལྟར།སེམས་ཅན་གྱི་རྒྱུད་ལ་མཚན་སུམ་ཅུ་རྩ་གཉིས་དང་ལྡན་པའི་བདེ་བར་གཤེགས་པའི་སྙིང་པོ་ཡོད་པར་གསུངས་པ་རྣམས་ཡིན་ལ། དྲང་དོན་དུ་གསལ་བར་བྱེད་པའི་མདོ་ནི། ལང་ཀར་གཤེགས་པ་ལས། ཇི་ལྟར་ནད་པ་ནད་པ་ལ། །སྨན་པས་སྨན་རྣམས་གཏོང་བ་ལྟར། །དེ་བཞིན་སངས་རྒྱས་སེམས་ཅན་ལ། །སེམས་ཙམ་དུ་ཡང་རབ་ཏུ་གསུངས། །ཞེས་བྱ་བའོ། །འདིར་འགྲེལ་པར་དེ་བཞིན་གཤེགས་པའི་སྙིང་པོ་སེམས་ཙམ་པས་ངེས་དོན་དུ་འདོད་པ་དེ་ཉིད་དབུ་མ་པས་དྲང་དོན་དུ་འགྲེལ་པར་གསུངས་ཏེ། བདེ་གཤེགས་སྙིང་པོ་ཆོས་དབྱིངས་ལ་འདོད་པ་ནི་དབུ་སེམས་གཉིས་ཀ་འདྲ་སྟེ། མདོ་སྡེ་རྒྱན་ལས་ཀྱང་། དེ་བཞིན་ཉིད་ནི་ཐམས་ཅད་ལ། །ཁྱད་པར་མེད་ཀྱང་དག་གྱུར་པ། །དེ་བཞིན་གཤེགས་ཉིད་དེ་ཡི་ཕྱིར། །འགྲོ་ཀུན་དེ་ཡི་སྙིང་པོ་ཅན། །ཞེས་གསུངས་པས་སོ། །འོན་ཀྱང་རྒྱུ་དུས་ཀྱི་བདེ་གཤེགས་སྙིང་པོ་རང་བཞིན་གནས་རིགས་སུ་འདོད་མི་འདོད་དང་། སྒྲུབ་པའི་ཚུལ་གྱིས་ཡོད་པ་དོན་དམ་དུ་འདོད་མི་འདོད་ནི་མི་འདྲ་སྟེ། སེམས་ཙམ་པས་ཆོས་དབྱིངས་དང་བདེ་གཤེགས་སྙིང་པོ་སྒྲུབ་པའི་ཚུལ་གྱིས་ཡོད་པ་དོན་དམ་དུ་འདོད་པས། དེ་ལྟར་སྟོན་པའི་མདོ་ངེས་དོན་དུ་འགྲེལ་ལ། དབུ་མ་པས་དེ་དག་ནི་མཐའ་བཞི་ཆར་གྱི་སྤྲོས་པ་དང་བྲལ་བ་ཙམ་ཡིན་གྱི་སྒྲུབ་པའི་ཚུལ་གྱིས་རྒྱུ་དུས་དང་འབྲས་དུས་གང་ན་ཡང་མེད་པས་དེ་བཞིན་གཤེགས་པའི་སྙིང་པོའི་མདོ་དང་རྒྱུད་བླ་སོགས་ལས་སྒྲུབ་པའི་ཚུལ་གྱིས་ཡོད་པར་གསུངས་པ་ནི་དྲང་དོན་དུ་འགྲེལ་ཏེ། དེ་དག་སྒྲུབ་པའི་ཚུལ་གྱིས་ཡོད་པ་ནི་ཀུན་རྫོབ་བདེན་པ་ཡིན་པའི་ཕྱིར་ཞེས་བཞེད་པའོ། །སྒྲུབ་པའི་ཚུལ་གྱིས་ཡོད་པའི་དགོངས་གཞི་སྤྲོས་བྲལ་དང་དགོས་པ་སྐྱོན་ལྔ་སྤོང་བ་དང་། དངོས་ལ་གནོད་བྱེད་ཐ་སྙད་དུ་སྒྲུབ་པའི་ཚུལ་གྱིས་ཡོད་པ་ལ་ནི་མི་འཆད་ཅིང་། དོན་དམ་དུ་ཡོད་ན་མུ་སྟེགས་པའི་བདག་དང་མཚུངས་པ་སོགས་ས་སྐྱ་པཎྜི་ཏས་གསལ་བར་གསུངས་པ་ནི། མདོ་སྡེ་དང་བསྟན་བཅོས་དྲི་མ་མེད་པའི་དགོངས་པའོ། །འདིའི་ཤེས་བྱེད་རྒྱུད་བླར། དགེ་འདུན་དཀོན་མཆོག་གི་མཚན་ཉིད་འཆད་པ་ན། བདག་གཉིས་ཞི་བར་རྟོགས་པས་ཇི་ལྟ་བ་རྟོགས་པ་དང་། ཐམས་ཅད་མཁྱེན་པའི་ཆོས་ཉིད་སེམས་ཅན་གྱི་རྒྱུད་ལ་ཡོད་པར་རྟོགས་པས་ཇི་སྙེད་པ་རྟོགས་པར་གསུངས་པ་ཉིད་ཡིན་ཏེ། ཆོས་ཉིད་དང་། བདེ་གཤེགས་སྙིང་པོ་རང་གི་ངོ་བོ་ཀུན་རྫོབ་བདེན་པ་མིན་ཀྱང་། དེ་བསྒྲུབ་པའི་ཚུལ་གྱིས་ཡོད་པ་ཀུན་རྫོབ་བདེན་པ་ཡིན་ཞེས་པ་སྟེ། ད་དུང་ཕྱོགས་སྔ་མ་ལོངས་པར་དགག་སྒྲུབ་བྱེད་པའི་བློ་གྲོས་རྩིང་པོ་དག་གིས་ངོ་ཚ་མེད་པའི་གཏམ་མ་སྨྲ་ཤིག གཉིས་པ་ནི། 

གསུམ་པ་ནི། 

ཏིང་ངེ་འཛིན་རྒྱལ་པོ་ལས། སྟོང་པ་བདེ་བར་གཤེགས་པས་བཤད་པ་ལྟར། །ངེས་དོན་མདོ་སྡེ་དག་གི་བྱེ་བྲག་ཤེས། །གང་ལས་གང་ཟག་སེམས་ཅན་སྐྱེས་བུ་བསྟན། །ཆོས་དེ་ཐམས་ཅད་དྲང་བའི་དོན་དུ་ཤེས། །ཞེས་གསུངས་སོ། །ལུང་འདི་ལ་བརྟེན་ནས་དྲང་དོན་དང་། ངེས་དོན་གྱི་མདོའི་ཁྱད་པར་ཕྱེ་བཞིན་དུ། དྲང་དོན་དུ་གསུངས་པའི་མདོའི་བརྗོད་བྱ་ཐ་སྙད་དུ་ཡང་མེད་པར་འདོད་པ་ནི་རྣམ་དཔྱོད་མཛངས་པའི་གཉེན་དང་བྲལ་ཞིང་། མཁས་རློམ་གྱི་བུ་རྫ་གཏིབ་ཏུ་སྐྱེས་པའོ། ། གསུམ་པ་གཉིས་ཀ་ལས་སྐྱེས་པ་དགག་པ་ལ་གཉིས་ཏེ། ཕྱོགས་སྔ་མ་བརྗོད་པ་དང་། དེ་དགག་པའོ། །དང་པོ་ནི། ཚིགས་འགལ་གཉིས་སུ་སྨྲ་བ་གཅེར་བུ་པ་རྣམས་ནི། སྔར་གྱི་རིགས་པ་དེ་དག་གིས་ཁོ་བོ་ཅག་ལ་གནོད་པར་བྱེད་པ་མིན་ཏེ། ཁོ་བོ་ཅག་བདག་ཁོ་ན་ལས་སྐྱེ་བ་དང་། གཞན་ཁོ་ན་ལས་སྐྱེ་བར་ཁས་མ་བླངས་པའི་ཕྱིར་རོ། །དེས་ན་བདག་གཞན་གཉིས་ཀ་ལས་སྐྱེ་སྟེ། བུམ་པ་འཇིམ་པ་ལས་གཞན་མ་ཡིན་པས་བདག་ལས་ཀྱང་སྐྱེ་ལ། རྫ་མཁན་སོགས་ལས་གཞན་ཡིན་པས། གཞན་ལས་ཀྱང་སྐྱེ་བའི་ཕྱིར་རོ། །ཕྱི་རོལ་ཇི་ལྟ་བ་བཞིན་དུ་ནང་ལ་ཡང་ཡིན་ཏེ། བྱམས་པ་ཚེ་རབས་གཞན་དུ་སྲོག་གི་བདག་ཉིད་དུ་ཡོད་པ་ཁོ་ན་ལས་སྐྱེ་བས། བདག་ལས་ཀྱང་སྐྱེ་ལ། ཕ་མ་དང་། ཆོས་དང་། ཆོས་མ་ཡིན་པ་དང་། ཟག་པ་སོགས་ལས་སྐྱེ་བས། གཞན་ལས་ཀྱང་སྐྱེ་བའི་ཕྱིར་རོ་ཞེ་ན། གཉིས་པ་ལ་གཉིས་ཏེ། རིགས་པ་སྔ་མས་ཁེགས། རིགས་པ་གཞན་གྱིས་དགག་པའོ། །དང་པོ་ལ་གཉིས་ཏེ། སྐྱེ་བ་གཉིས་ལ་ལྟོས་པའི་རིགས་པས་ཁེགས། བདེན་པ་གཉིས་ལ་ལྟོས་པའི་རིགས་པས་ཁེགས་པའོ། །དང་པོ་ནི། 

གཉིས་པ་ནི། 

གཉིས་པ་ནི། 

འདིའི་སྔ་འགྲེལ་དུ། སྔར་བཤད་པའི་རིགས་པ་ཁོ་ནས་གཉིས་ཀའི་ཕྱོགས་ལ་ཡང་གཉིས་ཀ་ལས་སྐྱེ་བ་མི་རིགས་པ་འབའ་ཞིག་ཏུ་མ་ཟད་ཀྱི། འདིར་བཤད་པས་ཀྱང་ཡིན་ནོ་ཞེས་བསྟན་པའི་ཕྱིར་བཤད་པ་ཞེས་བཤད་དོ། ། བཞི་པ་རྒྱུ་མེད་པར་སྐྱེ་བ་དགག་པ་ལ་གཉིས་ཏེ། ཕྱོགས་སྔ་མ་བརྗོད་པ་དང་། དེ་དགག་པའོ། །དང་པོ་ནི། རང་བཞིན་རྒྱུ་སྨྲ་བ་རྒྱང་འཕེན་པ་ན་རེ། གལ་ཏེ་སྐྱེ་བ་རྒྱུ་ལས་ཡིན་ན་ནི་ཇི་སྐད་བཤད་པའི་ཕྱོགས་གསུམ་གྱི་ཉེས་པར་འགྱུར་བ་ཞིག་ན། བདག་གིས་ནི་རྒྱུ་ཁས་མ་བླངས་པས་བཤད་ཟིན་པའི་ཉེས་པའི་གོ་སྐབས་མེད་དོ། །དེས་ན་དངོས་པོ་རྣམས་རང་བཞིན་ལས་སྐྱེ་བ་ཡིན་ཏེ། པདྨའི་འདབ་མའི་འཇམ་པ་དང་། ཟེའུ་འབྲུའི་ཁ་དོག་དང་དབྱིབས་ལ་སོགས་པ་འགའ་ཞིག་གིས་འབད་ནས་བྱེད་པར་མ་མཐོང་བའི་ཕྱིར་དང་། ཕྱི་རོལ་ཇི་ལྟ་བ་བཞིན་དུ་ནང་ན་ཡང་རྨ་བྱ་དང་། བྱ་ཏི་ཏི་རེ་དང་། བྱ་གག་ལ་སོགས་པ་དག་འགའ་ཞིག་གིས་འབད་པས་བཟུང་ནས། ཁ་དོག་དང་དབྱིབས་ལ་སོགས་པ་འགོད་པར་མ་དམིགས་པ་ཉིད་དོ་ཞེས་སྨྲའོ། །  གཉིས་པ་ལ་གཉིས་ཏེ། ངོ་བོ་ཉིད་ལས་སྐྱེ་བ་དགག འབྱུང་བའི་རྒྱུ་ལས་སྐྱེ་བ་དགག་པའོ། །དང་པོ་ལ་གཉིས་ཏེ། རིགས་པ་དང་འགལ་བ་དང་། མཐོང་བ་དང་འགལ་བའོ། །དང་པོ་ནི། 

གཉིས་པ་ནི། 

གཉིས་པ་ལ་གསུམ་སྟེ། འཇིག་རྟེན་ཕ་རོལ་རྟོགས་པའི་ནུས་པ་མེད་པར་བསྟན། ལྟ་བ་ཕྱིན་ཅི་ལོག་ཏུ་སྒྲུབ་པའི་གཏན་ཚིགས་དགོད། གཏན་ཚིགས་དེ་ཡི་དཔེ་ལ་རྩོད་པ་སྤང་བའོ། །དང་པོ་ནི། 

གཉིས་པ་ནི། 

གསུམ་པ་ནི། 

འགྲེལ་པར། དེ་བཞིན་དུ་ཐམས་ཅད་མཁྱེན་པ་ལ་སྐུར་པ་འདེབས་པ་དང་། དངོས་པོ་ཡོད་པ་ཉིད་དུ་སྨྲ་བ་དང་། དངོས་པོ་མེད་པ་ཉིད་དུ་སྨྲ་བ་དང་། དབང་ཕྱུག་དང་། དུས་དང་། རྡུལ་དང་། རང་བཞིན་དང་། ངོ་བོ་ཉིད་སྨྲ་བ་རྣམས་དང་། དེ་དག་ལས་གཞན་པ་རྣམས་ལ་ཡང་རང་གིས་ཇི་ལྟ་བུ་ཡིན་པ་སྨྲ་བ་ན་རྟོགས་པ་ཕྱིན་ཅི་ལོག་ཉིད་སྦྱར་བར་བྱའོ། །འདི་ལྟ་སྟེ། རྫོགས་པའི་སངས་རྒྱས་འགོག་པར་བྱེད་པའི་དུས་སུ་བདག་ཉིད་ནི། །ཤེས་བྱའི་རང་བཞིན་ཕྱིན་ཅི་ལོག་ཏུ་ལྟ་བར་རྟོགས་བྱ་སྟེ།།དེ་ཡི་ལྟ་བའི་རྣམ་པའི་རྟེན་མཚུངས་ལུས་དང་ལྡན་ཉིད་ཕྱིར། །གང་ཚེ་འབྱུང་བའི་བདག་ཉིད་ཡོད་ཉིད་ཁས་ལེན་དེ་ཚེ་བཞིན། །ཞེས་བྱ་བ་ལ་སོགས་པ་སྦྱར་བར་བྱ་སྟེ། ཡོད་པ་དང་མེད་པ་ཉིད་དུ་ལྟ་བ་ཐམས་ཅད་དགག་པར་འདོད་པའི་ཕྱིར་རོ། །ཁོ་བོ་ཅག་ལ་ནི་གནས་སྐབས་འགར་ཡང་མི་འདོད་པ་འཐོབ་པ་ཡོད་པ་མ་ཡིན་ཏེ། དེའི་ཕྱིར་མཁས་པས་ཡོངས་སུ་བསྒྱུར་བ་ཚིགས་སུ་བཅད་པ་འདི་ཉིད་ཀྱིས་གཞན་གྱིས་ཡོངས་སུ་བརྟགས་པའི་ཕྱོགས་མ་ལུས་པ་བསལ་བར་ངེས་པར་བྱ་སྟེ། རྟོག་པའི་དྲྭ་བ་མ་ལུས་པ་བཀག་པས་དོན་དམ་པའི་ཡེ་ཤེས་གྲུབ་པར་མངོན་པར་འདོད་པའི་ཕྱིར། ཅི་སྟེ་ཁྱོད་ལའང་ཐལ་བར་འགྱུར་བ་འདི་མཚུངས་སོ་སྙམ་ན། དེའང་ཡོད་པ་མ་ཡིན་ཏེ། ཁོ་བོ་ཅག་ཕྱིན་ཅི་ལོག་པར་བསྒྲུབ་པ་ལ་དཔེ་མེད་པའི་ཕྱིར་རོ། །འཇིག་རྟེན་གཞན་རྟོགས་ཡོད་པ་ཉིད་དུ་རྟོགས་པའི་དུས་སུ་བདག །ཤེས་བྱའི་རང་བཞིན་དམ་པའི་དོན་ནི་ལྟ་བར་རྟོགས་བྱ་སྟེ། །བདག་གི་ལྟ་བའི་རྣམ་པའི་རྟེན་མཚུངས་ལུས་དང་ལྡན་ཉིད་ཕྱིར། །གང་གི་ཚེ་ནི་བདག་མེད་རྟོགས་པར་ཁས་ལེན་དེ་ཚེ་བཞིན། །ཞེས་བྱ་བར་བརྗོད་པར་ནུས་པ་ཡང་ཡིན་ནོ། །དེ་བཞིན་དུ་འདི་ན་ཐམས་ཅད་མཁྱེན་པ་ཡོད་ཅེས་རྟོགས་པའི་དུས་སུ་བདག །ཤེས་བྱའི་རང་བཞིན་དམ་པའི་དོན་ནི་ལྟ་བར་རྟོགས་བྱ་སྟེ། །གཏན་ཚིགས་དང་དཔེ་དག་ནི་དེ་གཉིས་ཁོ་ནའོ། །དེ་བཞིན་དུ་དངོས་པོ་ཐམས་ཅད་ངེས་པ་ལ་ཡང་སྦྱར་བར་བྱའོ། །དེའི་ཕྱིར་ཚུལ་འདིས་ནི། དེ་ཉིད་དེ་ལས་འབྱུང་མིན་གཞན་དག་ལས་ལྟ་ག་ལ་ཞིག །གཉིས་ཀ་ལས་ཀྱང་མ་ཡིན་རྒྱུ་མེད་པར་ནི་ག་ལ་ཡོད། །ཞེས་གང་དམ་བཅས་པར་གྱུར་པ་དེ་རབ་ཏུ་བསྒྲུབས་པ་ཡིན་ནོ། །ཞེས་གསུངས་སོ། །གསུམ་པ་ཚུལ་དེས་གྲུབ་པའི་དོན་ནི། 

རྡོ་རྗེ་གཟེགས་མའི་གཏན་ཚིགས་འདི་ལྟར་འགོད་པ་ནི་ཐལ་རང་གཉིས་ཀ་མཐུན་ཀྱང་གཞན་ལ་གྲགས་ཀྱི་གཏན་ཚིགས་དང་། རང་རྒྱུད་ཀྱི་གཏན་ཚིགས་སུ་འདོད་པ་ནི་ཁྱད་པར་རོ། ། གཉིས་པ་རང་གཞན་སྡེ་པའི་རྩོད་པ་སྤོང་བ་ལ་གཉིས་ཏེ། བྱིས་པས་མཐོང་བའི་དོན་དང་འགལ་བ་སྤོང་། ཐ་སྙད་དུ་ཡང་མེད་པར་ཐལ་བ་སྤོང་བའོ། །དང་པོ་ནི། 

སྔ་འགྲེལ་དུ་འདི་སྨྲས་པ། གལ་ཏེ་དངོས་པོ་རྣམས་ཀྱི་རང་བཞིན་སྐྱེ་བ་མེད་པ་ཡིན་ན། འོ་ན་མ་སྐྱེས་པ་སྔོན་པོ་ལ་སོགས་པ་རྣམས་ཇི་ལྟར་བཟུང་ཞེ་ན། བཤད་པ་སྔོན་པོ་ལ་སོགས་པའི་རང་བཞིན་ནི་ཇི་ལྟར་ཡང་འགའ་ཞིག་ཡུལ་ཉིད་དུ་འགྱུར་བ་མ་ཡིན་པས། སྔོན་པོ་ལ་སོགས་པ་རྣམས་ཀྱི་རང་བཞིན་བཟུང་བ་མ་ཡིན་ནོ་ཞེས་གསུངས་སོ། ། གཉིས་པ་ལ་གཉིས་ཏེ། རྩོད་པ་དང་ལན་ནོ། །དང་པོ་ནི། 

གཉིས་པ་ལ་གསུམ་སྟེ་ཐལ་བའི་ཁྱབ་པ་ལོག་པའི་ཀུན་རྫོབ་ཀྱིས་མ་ངེས། རང་རྒྱུད་བསྒྲུབ་བྱ་ལུང་དང་རིགས་པ་གཉིས་ཀྱིས་ཁེགས། དཔེ་ལ་རང་སྡེ་རང་ལ་གྲགས་པའི་དཔེ་ཡིས་གནོད་པའོ། །དང་པོ་ནི། 

གཉིས་པ་ནི།

བཅོམ་ལྡན་འདས་ལ་སྒྲིབ་པ་ཐམས་ཅད་རྣམ་པར་སེལ་བས་བསྟོད་པ་ལས། ཆོས་ཀྱི་འཁོར་ལོ་བསྐོར་བ་ན། །གདོད་ནས་ཞི་ཞིང་མ་སྐྱེས་པ། །རང་བཞིན་མྱ་ངན་འདས་པ་ཡི། །ཆོས་རྣམས་མགོན་པོ་ཁྱོད་ཀྱིས་བསྟན། །ཞེས་གསུངས་སོ། །གསུམ་པ་ནི། 

གཉིས་པ་རྟེན་འབྲེལ་བརྟེན་ནས་འབྱུང་བའི་སྐྱེ་བའི་དོན་དུ་བཤད་པ་ནི། 

གལ་ཏེ་མཐའ་བཞིར་སྐྱེ་བ་མེད་ན། ས་བོན་ལས་མྱུ་གུ་དང་། མ་རིག་པ་ལས་འདུ་བྱེད་སོགས་སྐྱེ་བ་ཇི་ལྟར་ཞེ་ན། རྒྱུ་འདི་ལ་བརྟེན་ནས་འབྲས་བུ་འདི་འབྱུང་བ་ཙམ་ཞིག་སྟེ། མདོ་ལས། འདི་ལྟ་སྟེ། འདི་ཡོད་ན་འདི་འབྱུང་། འདི་སྐྱེས་པས་འདི་སྐྱེས་ཏེ། གང་དེ་མ་རིག་པའི་རྐྱེན་གྱིས་འདུ་བྱེད་རྣམས་ཞེས་བྱ་བ་ལ་སོགས་པ་དང་། འདི་ཡོད་པས་ན་འདི་འབྱུང་བར་ཞེས་སོགས་དང་། བྱེད་པོ་ལས་ལ་བརྟེན་བྱ་ཞིང་ཞེས་སོགས་ཀྱི་བསྟན་པའི་དོན་རྐྱེན་ཉིད་འདི་པ་ཙམ་གྱི་སྐྱེ་བ་ཡོད་པའོ། ། གསུམ་པ་མཐའ་གཉིས་སྤངས་པའི་རྟེན་འབྱུང་རྟོགས་པའི་ཕན་ཡོན་བཤད་པ་ལ་བཞི་སྟེ། རྟེན་འབྲེལ་རིགས་པས་ལྟ་ངན་དྲྭ་བ་གཅོད། རྟེན་འབྲེལ་རྟོགས་པས་རྟོག་པ་མ་ལུས་ལྡོག རྟོག་རྣམས་ལོག་པར་དཔྱད་པའི་འབྲས་བུ་བསྟན། དེས་ན་ཆགས་སྡང་སྤངས་ཏེ་དཔྱད་པར་གདམས་པའོ། །དང་པོ་ནི། 

གཉིས་པ་ནི། 

གསུམ་པ་ནི། 

འགྲེལ་པར། དེའི་ཕྱིར་རྟོག་པ་མ་ལུས་པ་བཀག་པ་ཉིད་སློབ་དཔོན་གྱིས་དབུ་མའི་བསྟན་བཅོས་ལས་བཤད་པའི་རྣམ་པར་དཔྱོད་པའི་འབྲས་བུར་རྣམ་པར་གཞག་གོ་ཞེས་གསུངས་སོ། །བཞི་པ་ནི། 

 གཉིས་པ་རྟེན་འབྲེལ་གང་ཟག་བདག་མེད་སྒོ་ནས་བཤད་པ་ལ་གཉིས་ཏེ། བདག་ལྟའི་ཞེན་ཡུལ་འགོག་པའི་དགོས་པ་བསྟན། དགོས་པ་ཅན་གྱི་འགོག་བྱེད་རིགས་པ་བཤད་པའོ། །དང་པོ་ནི། 

འདིར་འཇིག་ཚོགས་ལ་ལྟ་བ་ནི་ཕུང་པོ་དམིགས་ཡུལ་དུ་བྱས་པ་སྔོན་དུ་སོང་བ་ལ་བརྟེན་ནས་གཞི་མེད་ལ་ངའོ་སྙམ་དུ་གཟུང་བའི་ངར་འཛིན་ལྷན་སྐྱེས་ཡིན་ལ། དེ་ཉིད་འདིར་ཤེས་རབ་ཉོན་མོངས་ཅན་དུ་བཤད་དོ། །དེ་ཉིད་བཀག་པ་ལ་དེའི་ཞེན་ཡུལ་ང་ཙམ་རིགས་པས་དཔྱད་ནས་འགོག་པ་ཡིན་གྱི། ཐ་སྙད་དུ་འགོག་པ་ནི་མ་ཡིན་ནོ། །འོ་ན་འོག་ནས་ཀུན་བཏགས་ཀྱི་བདག་འགོག་པའི་རིགས་པ་ཁོ་ན་གསུངས་པས་ལྷན་སྐྱེས་ཀྱི་བདག་འགོག་པར་ཇི་ལྟར་འགྱུར་སྙམ་ན། འདི་ལ་གྲུབ་མཐས་བློ་མ་བསྒྱུར་བའི་གདུལ་བྱ་སྐལ་ལྡན་རྣམས་ལ་ནི་ལྷན་སྐྱེས་ཀྱི་ཞེན་ཡུལ་དུ་གྱུར་པའི་ང་ཙམ་དེ་ཉིད་ཕུང་པོ་དང་གཅིག་དང་ཐ་དད་སོགས་གང་དུ་གྲུབ་རིགས་པས་བཙལ་བའི་ཚེ་མ་རྙེད་པའི་ཚུལ་གྱིས་འགོག་པ་སྟེ། རིན་ཆེན་ཕྲེང་བ་དང་སྤྱོད་འཇུག་ལས་གསུངས་པ་ལྟར་རོ། །འདིར་ནི་གྲུབ་མཐས་བློ་བསྒྱུར་བ་རྣམས་ལྷན་སྐྱེས་ཀྱི་ཞེན་ཡུལ་དུ་གྱུར་པའི་ང་ཙམ་དེ་ཉིད་རྫས་སུ་ཡོད་པའི་སྒྲུབ་བྱེད་དུ་ཕུང་པོ་དང་གཅིག་དང་ཐ་དད་སོགས་ཀུན་བཏགས་ཀྱི་བདག་རྣམས་བཀོད་པའི་རིགས་པ་བཀག་པས་སྒྲུབ་བྱེད་ལ་གནོད་པ་མཐོང་ན་བསྒྲུབ་བྱ་འཛིན་པའི་བློ་བཟློག་པ་རིགས་པ་སྨྲ་བ་རྣམས་ཀྱི་སྤྱི་ལུགས་ཡིན་པར་རོང་སྟོན་ཆོས་རྗེ་བཞེད་པ་སྐབས་འདིར་གནད་དུ་དགོས་པར་སྣང་སྟེ། གཞན་དུ་ན་མཐའ་བཞིའི་སྐྱེ་བ་བཀག་པས་བདེན་འཛིན་ལྷན་སྐྱེས་ཀྱི་ཡུལ་དུ་གྱུར་བའི་སྐྱེ་བ་མི་ཁེགས་པར་ཐལ་ལོ་ཞེས་གསུངས་པའང་སྙིང་ལ་འབབ་པའི་གཏམ་མོ། ། གཉིས་པ་ལ་གསུམ་སྟེ། གང་ཟག་རྫས་ཡོད་རིགས་པས་དཔྱད་ནས་དགག བརྟེན་ནས་བཏགས་པའི་གང་ཟག་རྣམ་པར་གཞག རིགས་པའི་ཚུལ་དེ་དངོས་པོ་ཀུན་ལ་བསྒྲེ་བའོ། །དང་པོ་ལ་གཉིས་ཏེ། གང་ཟག་རྣམ་ལྔར་གྲུབ་པ་དགག བརྗོད་དུ་མེད་པའི་གང་ཟག་དགག་པའོ། །དང་པོ་ལ་གཉིས་ཏེ། འགོག་བྱེད་རིགས་པ་རྒྱས་པར་བཤད། བསྡུས་ཏེ་འཇིག་ལྟའི་དྲང་ངེས་བཤད་པའོ། །དང་པོ་ལ་བཞི་སྟེ། བདག་ཕུང་གཞན་དུ་གྲུབ་པ་དགག བདག་ཕུང་གཅིག་ཏུ་གྲུབ་པ་དགག རྟེན་དང་བརྟེན་པར་གྲུབ་པ་དགག བདག་ལ་ཕུང་པོ་ལྡན་པ་དགག་པའོ། །དང་པོ་ལ་གཉིས་ཏེ། འདོད་པ་བརྗོད། སུན་འབྱིན་བཤད་པའོ། །དང་པོ་ནི། 

མུ་སྟེགས་གྲངས་ཅན་པ་རྣམས་ནི་ངར་འཛིན་ལྷན་སྐྱེས་ཀྱི་དམིགས་ཡུལ་དུ་གྱུར་པའི་བདག་དེ་རྣམ་སྨིན་ཟ་བ་པོ་དང་། རྟགས་པའི་དངོས་པོ་དང་། ལས་བྱེད་པ་པོ་མིན་པ་དང་། བདེ་སྡུག་ལ་སོགས་པའི་ཡོན་ཏན་མེད་པ་དང་། བརྐྱང་བསྐུམ་ལ་སོགས་པའི་བྱ་བ་མེད་པ་སྟེ་ཁྱད་པར་ལྔ་ལྡན་དུ་བཏགས་ཏེ། འདིའི་སྔ་འགྲེལ་དུ། འཇིག་ཚོགས་ལ་ལྟ་བའི་དམིགས་པ་བདག་དེ་ཅི་ཞིག དེ་ཉིད་མི་ཤེས་སོ་ཞེ་ན། དེ་ལ་རེ་ཞིག་ཅེས་གསུངས་པས་སོ། །དེས་ན་ཀུན་བཏགས་ཀྱི་བདག་འཛིན་མ་སྐྱེས་པའི་གོང་དུ་གང་ཟག་དེ་ཉིད་ཀྱི་ངོར་ཡང་ལྷན་སྐྱེས་ཀྱི་བདག་འཛིན་གྱི་ཡུལ་གྱི་བདག་ཁོ་ན་ཡིན་ལ། དེ་སྐྱེས་ནས་བཏགས་པ་པོ་ཁོ་རང་གི་ལུགས་ལ་ལྷན་སྐྱེས་ཀྱི་ཡུལ་གྱི་བདག་དེ་ཉིད་ཀུན་བཏགས་ཀྱིས་ཇི་ལྟར་བཏགས་པ་ལྟར་ཡིན་པས། དེ་གཉིས་གཅིག་ཏུ་འདོད་ཀྱང་། སློབ་དཔོན་འདིས་རིགས་པས་དཔྱད་པའི་ཚེ། ཁྱོད་ཀྱིས་འདོད་པའི་བདག་དེ་ནི་ལྷན་སྐྱེས་ཀྱི་དམིགས་ཡུལ་དུ་གྱུར་པའི་བདག་མ་ཡིན་ཏེ། ཐ་སྙད་དུ་ཡང་མེད་པའི་ཕྱིར་དང་། ལས་བྱེད་པ་པོ་དང་རྣམ་སྨིན་མྱོང་བ་པོ་མ་ཡིན་པའི་ཕྱིར་ཞེས་སོགས་ཀྱི་རིགས་པས་དེ་གཉིས་གཅིག་ཡིན་པ་བཀག་ནས་ལྷན་སྐྱེས་ཀྱི་བདག་ཐ་སྙད་དུ་ཡོད་པ་དང་། ཀུན་བཏགས་ཀྱི་བདག་ཐ་སྙད་དུ་ཡང་མེད་པར་བཞེད་དོ། །གྲངས་ཅན་གྱིས་བདག་ཁས་བླངས་པ་དེ་བཞིན་དུ་བདག་དེའི་ཁྱད་ཆོས་ཀྱི་དབྱེ་བ་ཅུང་ཟད་ཅུང་ཟད་ལ་བརྟེན་ནས་མུ་སྟེགས་ཅན་རྣམས་ཀྱི་ལུགས་ཐ་དད་པར་འགྱུར་ཏེ། བྱེ་བྲག་པས་བདག་ནི་བློ་དང་། བདེ་བ་དང་། སྡུག་བསྔལ་དང་། འདོད་པ་དང་། སྡང་བ་དང་། འབད་པ་དང་། ཆོས་དང་། ཆོས་མ་ཡིན་པ་དང་། བྱས་པའི་ཤུགས་ཏེ། ཡོན་ཏན་དགུ་ལྡན་དུ་སྨྲ་ལ། ཡོན་ཏན་དང་པོ་དེ་དག་ཇི་སྲིད་དུ་བདག་ལ་འདུ་ཞིང་ཡོད་པ་དེ་སྲིད་དུ་དེ་དག་གི་སྦྱར་བའི་དགེ་བ་དང་། མི་དགེ་བའི་ལས་བསྒྲུབ་པའི་ཕྱིར་འཁོར་བར་འགྱུར་ལ། གང་གི་ཚེ་སྐྱེས་བུ་ཡང་དག་པར་རྟོགས་པའི་ཤེས་པས་ཡོན་ཏན་རྣམས་རྩ་བ་ནས་གཅོད་པའི་ཚེ་རང་གི་བདག་ཉིད་ལ་གནས་ཤིང་ཐར་བར་འགྱུར་རོ། །བདག་དེའི་ཁྱད་པར་རྟག་དངོས་སོགས་གསུམ་ནི་སྔ་མ་དང་འདྲ་ལ། ལས་བྱེད་པ་པོ་དང་། ཡོན་ཏན་དང་བཅས་པར་འདོད་པའི་ཁྱད་པར་རོ། །བྱེ་བྲག་པའི་ནང་ཚན་ཁ་ཅིག་བརྐྱང་བསྐུམ་ལ་སོགས་པའི་བྱ་བ་དང་བཅས་པར་ཁས་ལེན་ཏོ། །རིག་བྱེད་དུ་སྨྲ་བ་དག་ནི་བུམ་པ་ལ་སོགས་པའི་ནམ་མཁའ་ལྟར་ལུས་ཐ་དད་པ་གཅིག་སྣ་ཚོགས་པ་ཉིད་དོ་ཞེས་བྱ་བ་ལ་སོགས་པར་ཁས་ལེན་ཏོ། ། གཉིས་པ་ལ་གསུམ་སྟེ། ངོ་བོ་ཁྱད་པར་གཞན་གྲགས་རྟགས་ཀྱིས་དགག ཕུང་པོ་ལས་གཞན་མ་དམིགས་རྟགས་ཀྱི་དགག ངར་འཛིན་དམིགས་པ་བཀག་སྟེ་མཇུག་སྡུད་བསྟན་པའོ། །དང་པོ་ལ་གཉིས་ཏེ། ངོ་བོ་དགག ཁྱད་པར་དགག་པའོ། །དང་པོ་ནི། 

ཀུན་བཏགས་ཀྱི་བདག་སྔར་བཤད་པ་རྣམས་ཆོས་ཅན་དུ་བཟུང་ནས་དེ་ཁོ་ན་ཉིད་དུ་ཡོད་པ་དང་། ངར་འཛིན་ལྷན་སྐྱེས་ཀྱི་རྟེན་ཡིན་པ་དང་། ཐ་སྙད་དུ་ཡོད་པ་གསུམ་འགོག་པ་ལ་མུ་སྟེགས་རང་ལ་གྲགས་པའི་མ་སྐྱེས་པའི་གཏན་ཚིགས་བཀོད་པའོ། །གཉིས་པ་ནི། 

ཁྱད་པར་སྔར་བཤད་པ་རྣམས་འགོད་ཚུལ་སྔ་མ་དང་འདྲའོ། །གཉིས་པ་ནི། 

གསུམ་པ་ནི། 

གཉིས་པ་བདག་ཕུང་གཅིག་ཏུ་གྲུབ་པ་དགག་པ་ལ་གཉིས་ཏེ། འདོད་པ་བརྗོད། སུན་འབྱིན་བཤད་པའོ། །དང་པོ་ནི། 

རང་སྡེ་མང་པོས་བཀུར་བ་དག་གིས་ཅི་སྐད་བཤད་པའི་རིགས་པས་ཕུང་པོ་ལས་ཐ་དད་པའི་བདག་མ་གྲུབ་པའི་ཕྱིར། འཇིག་ཚོགས་ལ་ལྟ་བའི་དམིགས་པ་ནི་ཕུང་པོ་དག་ཁོ་ན་ཡིན་ནོ།།དེའི་ཕྱིར་བདག་ནི་ཕུང་པོ་ཙམ་ཁོ་ན་ཡིན་ནོ་ཞེས་འདོད་དེ་འཇིག་ལྟའི་དམིགས་པ་དང་བདག་དོན་གཅིག་པར་འདོད་པ་ནི་བདག་རྫས་ཡོད་དུ་འདོད་པ་ཐམས་ཅད་འདྲ་ལ། བཏགས་ཡོད་དུ་འདོད་པའི་ཕྱོགས་ལ་རང་རྒྱུད་པ་མན་ཆད་དེ་གཉིས་དོན་མི་གཅིག་པར་འདོད་དེ། འཇིག་ལྟའི་དམིགས་པ་ཕུང་པོ་ཡིན་ཀྱང་ཕུང་པོ་བདག་ཏུ་མི་འདོད་པའི་ཕྱིར་རོ། །ཐལ་འགྱུར་བས་དེ་གཉིས་དོན་གཅིག་ཏུ་འདོད་དེ། ཕུང་པོ་དེ་གཉིས་གང་ཡང་མ་ཡིན་གྱི། ཕུང་པོ་ལ་བརྟེན་ནས་རང་དགར་ངའོ་སྙམ་དུ་གཟུང་བའི་དམིགས་ཡུལ་གྱི་ང་ཙམ་དེ་དེ་གཉིས་སུ་འདོད་པའི་ཕྱིར་རོ། །དེས་ན་མང་པོས་བཀུར་བ་ཐམས་ཅད་བདག་རྫས་ཡོད་དུ་འདོད་པར་འདྲ་ཡང་བདག་གི་མཚན་གཞི་ངོས་འཛིན་ཚུལ་མི་འདྲ་བ་གསུམ་བྱུང་སྟེ། ཁ་ཅིག་ཕུང་པོ་ལྔ་ཆར་བདག་ཏུ་འདོད་དེ། ཅི་སྐད་དུ་བཅོམ་ལྡན་འདས་ཀྱིས། དགེ་སློང་དག དགེ་སྦྱོང་ངམ་བྲམ་ཟེ་གང་སུ་དག་གཅིག་བདག་གོ་སྙམ་དུ་ཡང་དག་པར་རྗེས་སུ་ལྟ་བ་དེ་དག་ནི་ཉེ་བར་ལེན་པའི་ཕུང་པོ་ལྔ་པོ་འདི་དག་ཁོ་ན་ལ་ཡང་དག་པར་རྗེས་སུ་ལྟ་བ་ཞེས་གསུངས་པ་ལྟ་བུའོ། །དེའི་ཕྱིར་ལྟ་བ་འདི་ནི་འཇིག་པའི་བདག་ཉིད་ཅན་གྱི་ཚོགས་པ་ལ་དམིགས་པ་ཡིན་གྱི། བདག་གམ་བདག་གི་བ་ལ་ནི་མ་ཡིན་ནོ་ཞེས་གསལ་བར་མཛད་པའི་སླད་དུ་བདག་དང་བདག་གི་བའི་རྣམ་པར་ཞུགས་པའི་ལྟ་བ་ལ་འཇིག་ཚོགས་ལ་ལྟ་བར་གསུངས་སོ་ཞེས་སྨྲའོ། །ཡང་ཁ་ཅིག་སེམས་ལ་བདག་གོ་ཞེས་འདོད་དེ། བདག་ཉིད་བདག་གི་མགོན་ཡིན་གྱི། །གཞན་ནི་སུ་ཞིག་མགོན་དུ་འགྱུར། །བདག་ཉིད་ལེགས་པར་ཐུལ་བས་ནི། །མཁས་པས་མཐོ་རིས་འཐོབ་པར་འགྱུར། །ཞེས་ཚིགས་སུ་བཅད་པ་ལས་སེམས་ལ་བདག་གི་སྒྲས་གསུངས་སོ། །འདི་གང་ལས་ཞེ་ན། ཕུང་པོ་ལས་ཐ་དད་པའི་བདག་མེད་པའི་ཕྱིར་དང་། མདོ་གཞན་ལས་ཀྱང་སེམས་འདུལ་བར་གསུངས་པའི་ཕྱིར་ཏེ། སེམས་འདུལ་བ་ནི་ལེགས་པ་སྟེ། །སེམས་འདུལ་བས་ནི་བདེ་བ་འདྲེན། །ཞེས་བྱ་བ་དེ་ལས་སོ་ཞེས་འགྲེལ་པར་གསུངས་ཏེ། དེའི་དོན་ནི་བདག་རྫས་སུ་ཡོད་ཅིང་ཕུང་པོ་ལས་ཐ་དད་དུ་མེད་པས་ཕུང་པོ་ཉིད་བདག་ཏུ་གྲུབ་ལ། དེ་ལའང་བདག་ཐུལ་བ་དང་སེམས་ཐུལ་བར་གསུངས་པ་དོན་གཅིག་ཏུ་སྣང་བས་སེམས་ཉིད་བདག་ཡིན་ནོ་སྙམ་དུ་སེམས་སོ། །ཡང་ཁ་ཅིག་བརྗོད་དུ་མེད་པའི་བདག་ཁས་ལེན་ཏེ། འདིའང་འོག་ཏུ་མང་བཀུར་བའི་འདོད་པར་བཤད་པས། མང་བཀུར་བ་ལ་ས་སྒྲོགས་རི་པ་དང་། བསྲུང་བ་པ་དང་། གནས་མ་བུ་བའི་སྡེ་པ་གསུམ་ཡོད་པར་བཤད་པའི་དང་པོ་གཉིས་ཀྱིས་བདག་ཕུང་གཅིག་ཏུ་འདོད་པ་དང་། ཕྱི་མས་བརྗོད་དུ་མེད་པའི་བདག་ཁས་ལེན་པ་གསལ་ཏེ། གཞུང་ལུགས་ཚད་ལྡན་གཞན་ལས་ཀྱང་བརྗོད་དུ་མེད་པའི་བདག་ཁས་ལེན་པ་གནས་མ་བུ་བའི་འདོད་པ་ཡིན་པར་བཤད་པ་དང་དོན་གཅིག་གོ །གནད་འདི་མ་རྟོགས་པར་བདག་ཕུང་གཅིག་ཏུ་འདོད་པ་དང་། བརྗོད་དུ་མེད་པའི་བདག་ཁས་ལེན་པ་གཉིས་ཕྱོགས་སྔ་སྨྲ་བ་པོ་གཅིག་ཏུ་འདོད་པ་ནི་བརྗོད་དུ་མེད་པའི་དོན་ལ་མ་དཔྱད་པར་ཟད་དོ། །འདིར་ཁ་ཅིག༤༤ རྟོག་གེ་འབར་བ་ལས། འདི་ལྟར་ཁོ་བོ་ཅག་ཀྱང་ཐ་སྙད་དུ་རྣམ་པར་ཤེས་པ་ལ་བདག་གི་སྒྲ་དངོས་སུ་འདོགས་ཏེ། འདི་ལྟར་རྣམ་པར་ཤེས་པ་ནི་ཡང་སྲིད་པ་ལེན་པའི་ཕྱིར་བདག་ཡིན་ནོ་ཞེས། ལུས་དང་དབང་པོའི་ཚོགས་དག་ལ། །ཉེ་བར་རྟོགས་པའི་ཕྱིར་དེ་ཞེས་དང་། དེའང་མདོ་ཁ་ཅིག་ལས་སེམས་འདུལ་ན་བདེ་བ་ཐོབ་པར་གསུང་ལ། ཁ་ཅིག་ཏུ་བདག་དུལ་བས་མཐོ་རིས་ཐོབ་པར་གསུངས་པས་སེམས་ལ་བདག་ཏུ་འཇོག་ཅེས་ལུང་དང་། ཕུང་པོ་ལེན་མཁན་ནི་བདག་ཡིན་ལ། རྣམ་ཤེས་ཀྱིས་ཡང་སྲིད་ལེན་པའི་ཕྱིར་རྣམ་ཤེས་བདག་ཏུ་འཇོག་གོ་ཞེས་རིགས་པའི་སྒྲུབ་བྱེད་སྨྲའོ། །དེས་ན་སློབ་དཔོན་འདིས་ཀུན་གཞི་མི་བཞེད་པས་ལུས་ལེན་པའི་རྣམ་ཤེས་ནི་ཡིད་ཀྱི་རྣམ་ཤེས་ཡིན་ཏེ། ཀུན་གཞི་མི་འདོད་པ་གཞན་ཡང་དེ་དང་འདྲའོ། །ཀུན་གཞི་འདོད་པས་ཀུན་གཞིའི་རྣམ་ཤེས་ཉིད་གང་ཟག་གི་མཚན་གཞིར་སྨྲའོ། །དེ་ཡང་ལུགས་དེ་དག་གིས་ཉན་རང་གིས་གང་ཟག་རྫས་ཡོད་དུ་མེད་པར་རྟོགས་པར་འདོད་ཀྱང་རྣམ་ཤེས་གཉིས་པོ་རྫས་ཡོད་དུ་མེད་པར་རྟོགས་པར་མི་འདོད་པས་གང་ཟག་རང་རྐྱ་ཐུབ་པའི་རྫས་སུ་མེད་པར་སྨྲ་བ་ནི་གང་ཟག་གི་རང་གི་ལྡོག་པ་ནི་འདོད་པ་ཡིན་གྱི་གང་ཟག་གི་མཚན་གཞི་རྣམ་ཤེས་ལ་དེ་ལྟར་འདོད་པ་ནི་མ་ཡིན་ནོ་ཞེས་བྲིས་སོ། །དེ་ལ་སློབ་དཔོན་ལེགས་ལྡན་འབྱེད་ཀྱིས་འདི་ལྟར་རྣམ་པར་ཤེས་པ་ནི། ཡང་སྲིད་པ་ལེན་པའི་ཕྱིར་བདག་ཡིན་ནོ་ཞེས་དང་། རྣམ་ཤེས་བདག་ཏུ་བཞག་གོ་ཞེས་གསུངས་པ་ནི་ཁོ་རང་གི་ལུགས་ཀྱི་བདག་ལྟས་ཕུང་པོ་ལ་དམིགས་ནས་བདག་ཏུ་བཟུང་ཚུལ་སྟོན་པ་ཡིན་གྱི་ཕུང་པོ་བདག་གི་མཚན་གཞིར་སྟོན་པ་མ་ཡིན་ཏེ་གཞན་དུ་སློབ་དཔོན་དེས་བདག་ཕུང་གཅིག་ཏུ་འདོད་པར་ཐལ། ཕུང་པོ་བདག་ཏུ་འདོད་ཅིང་མང་བཀུར་བས་ཀྱང་དེ་ལས་ལྷག་པ་ཁས་མ་བླངས་པའི་ཕྱིར་རོ། །གལ་ཏེ་ཕུང་པོ་བདག་གི་མཚན་གཞིར་ཁས་བླངས་ཀྱི་བདག་ཏུ་ཁས་མི་ལེན་ནོ་སྙམ་ན། ཕུང་པོ་ཆོས་ཅན། བདག་ཡིན་པར་ཐལ། བདག་གི་མཚན་གཞི་ཡིན་པའི་ཕྱིར། ཞེས་པའི་རིགས་པ་འདི་ལ་སློབ་དཔོན་འདིའང་སྙོན་འདིངས་པར་མི་བྱེད་དོ། །གལ་ཏེ་སེམས་དུལ་ན་བདེ་བ་འཐོབ་པར་གསུངས་པའི་ལུང་དེ་སློབ་དཔོན་འདི་དང་མང་བཀུར་བ་གཉིས་ཆར་གྱི་ཤེས་བྱེད་དུ་འདྲེན་པས་ཡིད་ཀྱི་རྣམ་ཤེས་ཉིད་བདག་གི་མཚན་གཞི་ཡིན་ནོ་སྙམ་ན་དེ་ནི་གཏན་མི་འདྲ་སྟེ་སློབ་དཔོན་འདིས་ནི་སེམས་བདག་གི་གདགས་གཞི་ཡིན་པའི་ཤེས་བྱེད་དུ་འདྲེན་ཅིང་། མང་བཀུར་བས་ནི་མཚན་གཞིའི་ཤེས་བྱེད་དུ་འདྲེན་པའི་ཕྱིར་རོ། །དེ་བཞིན་དུ་ཀུན་གཞི་ཁས་ལེན་པས་ཀྱང་ཀུན་གཞི་བདག་གི་མཚན་གཞིར་འདོད་པ་གཏན་མ་ཡིན་ཏེ། ཀུན་གཞི་རྫས་ཡོད་དང་བདག་བཏགས་ཡོད་དུ་ཁས་ལེན་པའི་ཕྱིར་རོ། །མདོར་ན་གདགས་གཞི་དང་མཚན་གཞི་ནོར་བ་ཁྱོད་ནི་རང་སྡེ་དངོས་པོར་སྨྲ་བ་དག་གིས་ལུགས་ལ་བུམ་པའི་རྡུལ་རྫས་བརྒྱད་བུམ་པའི་མཚན་གཞི་དང་། ཤིང་རྟའི་ཡན་ལག་རྣམས་ཤིང་རྟའི་མཚན་གཞིར་ཁས་ལེན་དགོས་པས་གདགས་གཞི་རྫས་ཡོད་ལ་བཏགས་ཆོས་བཏགས་ཡོད་བཏགས་པའི་རྣམ་གཞག་མ་ཆགས་པའོ། །དེས་ན་ཁྱོད་ཉིད་ལ་གནད་ཀྱི་གདམས་པ་སྦྱིན་པར་བྱ་སྟེ། རང་སྡེ་མང་པོས་བཀུར་བས་ཕུང་པོ་བདག་ཉིད་དུ་འདོད་པ་དང་། བརྗོད་དུ་མེད་པའི་བདག་འདོད་པ་གཉིས་ནི་བདག་རྫས་ཡོད་དུ་འདོད་པའི་ལུགས་ཡིན་ལ། ཁ་ཆེ་བྱེ་བྲག་ཏུ་སྨྲ་བ་ནས་རང་རྒྱུད་པའི་བར་གྱིས་ཕུང་པོ་གདགས་གཞི་དང་། བདག་བཏགས་ཡོད་དུ་འདོད་ཅིང་ཐལ་འགྱུར་བས་ཕུང་པོ་བདག་ཏུ་གདགས་པའི་རྒྱུ་ཡིན་གྱི་བདག་གི་གདགས་གཞི་དང་མཚན་གཞི་གང་དུ་ཡང་མི་འདོད་པའི་ཁྱད་པར་གསུམ་ཡོད་པ་མ་འདྲེས་པར་ཤེས་པར་གྱིས་ཤིག གཉིས་པ་སུན་འབྱིན་བཤད་པ་ལ་གསུམ་སྟེ། བདག་ཕུང་གཅིག་པའི་དོན་ལ་རིགས་པས་གནོད། བདག་ཕུང་གཅིག་པ་ལུང་གི་དོན་མ་ཡིན། བདག་ཕུང་གཅིག་ན་སྤང་གཉེན་འཆོལ་བར་ཐལ་བའོ། །དང་པོ་ལ་གསུམ་སྟེ། ཞེན་ཡུལ་བདག་དང་ཕུང་པོ་དཔྱད་ནས་དགག འབྲས་བུ་མཐའ་ལྡན་ལ་སོགས་མེད་པས་དགག ཡུལ་ཅན་རྣལ་འབྱོར་མངོན་སུམ་སྒོ་ནས་དགག་པའོ། །དང་པོ་ལ་གཉིས་ཏེ། ཧ་ཅང་ཐལ་བ་བདུན་གྱིས་གནོད། ཉེས་སྤོང་བརྗོད་དེ་མཇུག་སྡུད་བསྟན་པའོ། །དང་པོ་ནི། 

ཐལ་བ་དང་པོ་གཉིས་ལ་གནོད་པའི་ལུང་ནི་འཇིག་རྟེན་སྐྱེ་བ་ན་གང་ཟག་ཉག་ཅིག་སྐྱེའོ། །ཞེས་དང་། དགེ་སློང་དག་ཕུང་པོ་ལྔ་པོ་འདི་རྣམས་ནི་མིང་ཙམ། ཐ་སྙད་ཙམ། བཏགས་པ་ཙམ་སྟེ། གང་འདི་ལྟ་སྟེ། འདས་པའི་དུས་དང་། མ་འོངས་པའི་དུས་དང་། ནམ་མཁའ་དང་། མྱ་ངན་ལས་འདས་པ་དང་། གང་ཟག་གོ་ཞེས་པའོ། །ཁ་ཅིག༤༥ འདི་ནི་མང་པོ་དང་ངོ་བོ་གཅིག་པར་འདོད་པ་ཙམ་ལ་འཕེན་དུ་མི་རུང་བས་བདག་དང་ཕུང་པོ་གཉིས་ཐ་དད་གཏན་མེད་ཀྱི་གཅིག་ཏུ་འདོད་པ་ལ་འཕེན་ནོ། །དེའང་དང་པོ་ནས་གཞན་གྱིས་དེ་ལྟར་ཁས་མ་བླངས་པས། ངོ་བོ་གཅིག་པ་དང་། ཐ་དད་ཙམ་ཡིན་པ་རྫུན་པ་ལ་སྐྱོན་མེད་ཀྱང་། བདག་ཕུང་གཉིས་བདེན་པར་ཁས་ལེན་པ་ལ་ངོ་བོ་གཅིག་ན་དབྱེར་མེད་ཀྱི་ངོ་བོ་གཅིག་ཏུ་འཕུལ་ནས། དེའི་འོག་ཏུ་བདག་མང་པོ་དང་ཕུང་པོ་ལྔ་གཅིག་ཏུ་ཐལ་བ་འཕང་ངོ་ཞེས་བྲིས་སོ། །འདི་ནི་གཞི་གྲུབ་ན་ངོ་བོ་གཅིག་དང་ཐ་དད་གང་རུང་ཡིན་དགོས་པས། བདེན་གཉིས་ངོ་བོ་གཅིག་ཏུ་རང་ཉིད་ཀྱིས་ཁས་བླངས་པ་དང་འགལ་གྱིས་དོགས་ནས་བདག་ཕུང་ངོ་བོ་གཅིག་ཏུ་ཁས་ལེན་པར་སྣང་ཡང་། ཕན་ཚུན་ལྟོས་གྲུབ་ཀྱི་ཆོས་ལ་ངོ་བོ་གཅིག་དང་། ངོ་བོ་ཐ་དད་གང་ཡང་ཁས་མི་ལེན་པའི་ཀླུ་སྒྲུབ་ཡབ་སྲས་ཀྱི་གྲུབ་མཐའི་གཞུང་ཤིང་འགོག་པ་སྟེ། གོང་འོག་མང་པོར་ཤེས་པར་བྱའོ། །བདག་ཕུང་ངོ་བོ་གཅིག་ཏུ་ཁས་ལེན་པ་རང་སྡེ་མང་པོས་བཀུར་བའི་སྡེ་པ་ལས་གཞན་མེད་ཀྱང་ཁྱེད་དབུ་མ་པར་རློམ་ཞིང་འདི་ཁས་བླངས་པ་ནི་ཅི་ཞིག བདེན་པར་ཁས་ལེན་པ་ལ་ངོ་བོ་གཅིག་ན་ཐ་དད་གཏན་མེད་ཀྱི་གཅིག་ཏུ་འཕུལ་ཡང་མི་ཐུབ་སྟེ། མདོ་སྡེ་པས་བྱས་མི་རྟག་གཉིས་བདེན་པ་དང་ངོ་བོ་གཅིག་ཏུ་ཁས་ལེན་ཀྱང་། ཐ་དད་གཏན་མེད་ཀྱི་གཅིག་ཏུ་འཕུལ་མི་ཐུབ་པ་བཞིན་ནོ། །དེས་ནས་གཞུང་འདི་དག་བདག་ཕུང་ངོ་བོ་གཅིག་པ་ལ་སྐྱོན་བརྗོད་པ་ཡིན་པས་འཁྱོག་པོར་མ་བཤད་ཅིག གཉིས་པ་ནི། 

སྔར་རྣམ་པར་དཔྱད་པ་ནི་བསྟན་བཅོས་འདིར། བྱམས་པ་ཉེར་སྦས་ལ་བརྟེན་ཆོས་རྣམས་ནི། །ཞེས་བྱ་བ་དེ་ཡིན་ལ། རྩ་ཤེར་ལས། གལ་ཏེ་ལྷ་དེ་མི་དེ་ན། །དེ་ལྟ་ན་ནི་རྟག་པར་འགྱུར། །གལ་ཏེ་ལྷ་མི་གཞན་ཡིན་ན། །རྒྱུད་ནི་འཐད་པར་མི་འགྱུར་རོ། །ཞེས་གསུངས་པའང་ཡིན་ནོ། །གཉིས་པ་ནི། 

སོགས་ཀྱི་སྒྲས་ལུང་མ་བསྟན་གྱི་ལྟ་བ་བཅུ་བཞིའི་ཡུལ་འཇིག་རྟེན་མཐའ་དང་ལྡན་པ་སོགས་བཅུ་བཞི་འཐད་པར་འགྱུར་ཏེ། གལ་ཏེ་འཇིག་རྟེན་གྱི་སྒྲས་ཕུང་པོ་རྣམས་འཛིན་ན། དེའི་ཚེ་ཕུང་པོ་རྣམས་སྐྱེ་བ་དང་འཇིག་པ་ཉིད་ཀྱིས་མི་རྟག་པའི་ཕྱིར་འཇིག་རྟེན་མི་རྟག་ཅེས་བྱ་བར་ཡང་ལུང་བསྟན་པར་འགྱུར་ལ། མྱ་ངན་ལས་འདས་པའི་འོག་རོལ་དུ་ཕུང་པོ་རྣམས་མེད་པས་འཇིག་རྟེན་མཐའ་དང་ལྡན་ནོ་ཞེས་བྱ་བར་ཡང་འགྱུར་བའི་ཕྱིར་རོ། །འདོད་མི་ནུས་པ་ནི་མེད་པའི་ཕྱིར་རོ་ཞེས་པ་སྟེ། ལུང་མ་བསྟན་གྱི་ལྟ་བ་བཅུ་བཞི་འདོན་པར་སྡེ་པ་ཐམས་ཅད་མཚུངས་པའི་ཕྱིར་རོ། ། གསུམ་པ་ལ་གཉིས་ཏེ། བདག་མེད་རྟོགས་ཚེ་ཕུང་པོ་ཆད་པར་ཐལ། བདག་མེད་རྟོགས་ཚེ་ཆགས་སོགས་སྐྱེ་བར་ཐལ་བའོ། །དང་པོ་ནི། 

གཉིས་པ་ནི། 

སློབ་དཔོན་འདིས་གང་ཟག་བདེན་མེད་དུ་རྟོགས་པ་ལ་གང་ཟག་ཏུ་གདགས་པའི་རྒྱུ་ཉེར་ལེན་གྱི་ཕུང་པོ་བདེན་མེད་དུ་རྟོགས་དགོས་པའི་རིགས་པའི་གཙོ་བོའོ། ། གཉིས་པ་བདག་ཕུང་གཅིག་པ་ལུང་གི་དོན་མ་ཡིན་པ་ལ་གསུམ་སྟེ། ཕུང་པོ་བདག་ཏུ་བཞེད་པ་ལུང་དོན་མིན། ལུང་དོན་ཡིན་ན་ལུང་རིགས་གཉིས་ཀྱིས་གནོད། ལུང་ལ་བརྟེན་ནས་སྔ་མའི་གྲུབ་དོན་བསྡུ་བའོ། །དང་པོ་ནི། 

དགེ་སློང་དག དགེ་སྦྱོང་ངམ་བྲམ་ཟེ་གང་སུ་དག་གཅིག་བདག་གོ་སྙམ་དུ་ཡང་དག་པར་རྗེས་སུ་ལྟ་བ་དེ་དག་ནི་ཉེ་བར་ལེན་པའི་ཕུང་པོ་ལྔ་པོ་འདི་དག་ཁོ་ན་ལ་ཡང་དག་པར་རྗེས་སུ་ལྟའོ། །ཞེས་པའི་ལུང་གི་དོན་ནི་ཕུང་པོ་ལས་དོན་གཞན་པའི་བདག་འགོག་པ་ཡིན་གྱི་ཕུང་པོ་ཉིད་བདག་ཏུ་སྟོན་པ་མ་ཡིན་པར་མདོ་གཞན་གྱིས་སྒྲུབ་པའོ། ། གཉིས་པ་ལ་གཉིས་ཏེ། ལུང་གིས་གནོད། རིགས་པས་གནོད་པའོ། །དང་པོ་ནི། 

ཕུང་པོ་རྣམས་བདག་ཡིན་ཞེས་པའི་ཚིག་དེས་ཕུང་པོ་བདག་ཏུ་སྟོན་ན། ཕུང་པོའི་ཚོགས་པ་བདག་ཡིན་དགོས་ཏེ། ཤིང་རྣམས་ནགས་ཚལ་ཞེས་པ་བཞིན་ནོ། །ཕུང་པོའི་ཚོགས་པ་བདག་ཡིན་པ་ལ་ལུང་གིས་གནོད་དེ། ཇི་སྐད་དུ། བདག་ཉིད་བདག་གི་མགོན་ཡིན་ཏེ། །བདག་ཉིད་བདག་གི་དགྲ་ཡང་ཡིན། །ལེགས་དང་ངན་པར་བྱས་པ་ལ། །བདག་ཉིད་བདག་གི་དཔང་པོ་ཡིན། །ཞེས་མགོན་ཉིད་དང་དཔང་པོ་ཉིད་དུ་གསུངས་ལ། བདག་ཉིད་ལེགས་པར་དུལ་བས་ནི། །མཁས་པས་མཐོ་རིས་ཐོབ་པར་འགྱུར། །ཞེས་འདུལ་བར་གསུངས་ན་ཚོགས་པ་ཙམ་པོ་རྫས་སུ་མེད་པས་དེ་དག་ཏུ་མེད་པའི་ཕྱིར་རོ། ། གཉིས་པ་ལ་གསུམ་སྟེ། འདུས་ཙམ་ཡིན་ན་ཤིང་རྟའི་དཔེ་ཡིས་གནོད། ཚོགས་དབྱིབས་ཡིན་ན་སེམས་ལ་མེད་པས་གནོད། གཉིས་ཀ་བྱ་བྱེད་གཅིག་ཏུ་ཐལ་བས་གནོད་པའོ། །དང་པོ་ནི། 

འགྲེལ་པར་གང་ཞིག་ལ་བརྟེན་ནས་གང་བཏགས་པ་དེ་ནི་བརྟགས་པ་ཉེ་བར་ལེན་པའི་ཡན་ལག་ཚོགས་པ་ཙམ་མ་ཡིན་ཏེ། བརྟེན་ནས་བརྟགས་པའི་ཕྱིར་འབྱུང་བ་ལས་གྱུར་པ་བཞིན་ནོ། །ཇི་ལྟར་འབྱུང་བ་དག་རྒྱུར་བྱས་ནས་འབྱུང་བ་ལས་གྱུར་པ་སྔོན་པོ་ལ་སོགས་པ་དང་། མིག་ལ་སོགས་པ་བཏགས་མོད་ཀྱི་དེ་གཉིས་འབྱུང་བ་འདུས་པ་ཙམ་ཉིད་མ་ཡིན་ནོ། །དེ་བཞིན་དུ་བདག་ཕུང་པོ་རྒྱུར་བྱས་ནས་བཏགས་པའི་རང་བཞིན་ཅན་ཡང་ཚོགས་པ་ཙམ་ཡིན་པར་མི་རུང་ངོ་། །ཞེས་གསུངས་པ་འདིས་ཕུང་པོ་ལ་བརྟེན་ནས་བདག་ཏུ་བཏགས་པ་དང་། འབྱུང་བ་ལ་རྟེན་ནས་འབྱུང་འགྱུར་དུ་བཏགས་པ་དང་། བུམ་པའི་གཟུགས་སོགས་ལ་བརྟེན་ནས་བུམ་པར་བཏགས་པ་སོགས་ཡན་ལག་རྒྱུར་བྱས་ནས་ཡན་ལག་ཅན་དུ་བཏགས་པ་ཐམས་ཅད་མཚུངས་པར་གསུངས་ཤིང་། དེ་ཡང་ཅི་ལྟར་ཡན་ལག་ཚོགས་རྣམས་ལ། །བརྟེན་ནས་ཤིང་རྟར་བརྗོད་པ་ལྟར། །དེ་བཞིན་ཕུང་པོ་རྣམས་བརྟེན་ནས། །ཀུན་རྫོབ་སེམས་ཅན་ཞེས་བྱ་འོ། །ཞེས་པའི་མདོ་ཤེས་བྱེད་དུ་མཛད་པར་སྣང་བས་མདོ་ལས་སེམས་ཅན་ཞེས་དང་། འདིའི་རྩ་འགྲེལ་ལས་བདག་ཅེས་པ་རྣམས་མིང་གི་རྣམ་གྲངས་སུ་ཤེས་པར་བྱའོ། །དེས་ན་བདག་དང་གང་ཟག་དང་སེམས་ཅན་མིང་གི་རྣམ་གྲངས་སུ་འདོད་པ་ཕྱི་རོལ་མུ་སྟེགས་བྱེད་ཀྱི་གཞུང་ཡིན་ནོ། །ཞེས་སྨྲ་བ་ནི་བྱུང་རྒྱལ་དུ་སྨྲ་བ་སྟེ། འོག་ཏུ་འཆད་པར་འགྱུར་རོ། །གཉིས་པ་ནི། 

གསུམ་པ་ནི། 

རྩ་ཤེར་ལས། གལ་ཏེ་ཤིང་དེ་མེ་ཡིན་ན། །བྱེད་པ་པོ་དང་ལས་གཅིག་འགྱུར། །ཞེས་དང་། མེ་དང་ཤིང་གིས་བདག་དང་ནི། །ཉེ་བར་བླངས་པའི་རིམ་པས་ཀུན། །བུམ་སྣམ་སོགས་དང་ལྷན་ཅིག་ཏུ། །མ་ལུས་པར་ནི་རྣམ་པར་བཤད། །ཅེས་དང་། འགྲེལ་པར། འདིར་ཉེ་བར་ལེན་པ་པོ་ནི་བདག་ཡིན་ལ། ཉེ་བར་ལེན་པ་ནི་ཕུང་པོ་ལྔ་རྣམས་ཡིན་ནོ། །ཞེས་གསུངས་པ་འདིས་ཀྱང་བདག་ཐ་སྙད་དུ་ཁས་ལེན་པར་བསྟན་ནོ། །གསུམ་པ་ལུང་ལ་བརྟེན་ནས་སྔ་མའི་གྲུབ་དོན་བསྡུ་བ་ནི། 

འགྲེལ་པར་མདོ་དྲངས་པ་ལས། རྒྱལ་པོ་ཆེན་པོ་སྐྱེས་བུ་གང་ཟག་དེ་དག་ནི་ཁམས་དྲུག་དང་། རིག་པའི་སྐྱེ་མཆེད་དྲུག་དང་། ཡིད་ཀྱི་ཉེ་བར་ལོངས་སྤྱོད་པ་བཅོ་བརྒྱད་དོ་ཞེས་གསུངས་པའི་དོན་རྩ་བར། གང་ཕྱིར་ཐུབ་པས་བདག་དེ་ཞེས་དང་། འགྲེལ་པར། གང་ཕྱིར་ཁམས་ལ་སོགས་པ་དེ་རྣམས་ཀྱི་སྒོ་ནས་བདག་ཏུ་གདགས་སོ་ཞེས་གསུངས་པ་འདིས་ཀྱང་སྐྱེས་བུ་དང་། གང་ཟག་དང་། བདག་གསུམ་པོ་མིང་གི་རྣམ་གྲངས་སུ་བསྟན་ནོ། །གསུམ་པ་བདག་ཕུང་གཅིག་ན་སྤང་གཉེན་འཆོལ་བར་ཐལ་བ་ནི། 

བདག་ཕུང་གཅིག་ཏུ་འདོད་པའི་རང་སྡེས་ངར་འཛིན་ལྷན་སྐྱེས་ཀྱི་དམིགས་ཡུལ་གྱི་བདག་ནི་ཕུང་པོ་ཡིན་ལ། བདག་མེད་རྟོགས་པའི་ཚེ་རྟག་པའི་བདག་སྤོང་བ་ཡིན་ཞེས་འདོད་པ་ལ་ཁས་བླངས་ནང་འགལ་སྟོན་པ་སྟེ། དེའི་དཔེ་ནི་ཚིགས་བཅད་ཕྱི་མས་སྟོན་ནོ། །ཁ་ཅིག་༤༦འདི་མ་རྟོགས་པར་ཀུན་བཏགས་ཀྱི་བདག་མེད་པར་རྟོགས་པས་ལྷན་སྐྱེས་ཀྱི་བདག་མེད་པར་རྟོགས་པ་མི་འཐད་པར་ཐལ། ཀུན་བཏགས་ཀྱི་བདག་དེ་ལྷན་སྐྱེས་ཀྱི་བདག་མ་ཡིན་པའི་ཕྱིར་ཞེས་པའི་དོན་དུ་འཆད་དེ། འདི་ལྟར་འདིས་ནི་རང་གཞན་གྱི་སྡེ་པ་དངོས་པོའི་དེ་ཁོ་ན་ཉིད་གཏན་ལ་འབེབས་པར་འདོད་པ་མང་པོས་ལྷན་སྐྱེས་ཀྱི་བདག་འཛིན་གྱིས་ཇི་ལྟར་གཟུང་བའི་ཡུལ་སུན་འབྱིན་པ་མི་ཤེས་པས་དེ་དོར་ནས་དེ་ལས་གཞན་པའི་དེ་ཉིད་གཏན་ལ་འབེབས་པའི་རྣམ་གཞག་ཐམས་ཅད་སྙིང་པོ་མེད་པའི་གནས་ལ་ངལ་བ་བྱེད་པར་བསྟན་ཏེ། འདི་ཤེས་པ་ཤིན་ཏུ་གནད་ཆེའོ་ཞེས་བྲིས་སོ། །དེ་ལ་མཁས་པའི་མཁས་པ་དག་གིས་དེ་ལྟར་ན་མཐའ་བཞིའི་སྐྱེ་བ་བཀག་པས་ལྷན་སྐྱེས་ཀྱི་ཡུལ་དུ་གྱུར་པའི་སྐྱེ་བ་མི་ཁེགས་པར་ཐལ། མཐའ་བཞིའི་སྐྱེ་བ་ནི་ཀུན་བཏགས་ཡིན་པའི་ཕྱིར་ཞེས་གསུངས་པ་ལ་ལན་མེད་དོ། །དེ་བཞིན་དུ་ལྷན་སྐྱེས་ཀྱི་ཡུལ་དུ་གྱུར་བའི་གང་ཟག་གི་བདག་དང་། གང་ཟག་རྣམ་ལྔར་གྲུབ་ཚུལ་ལའང་སྦྱར་ཏེ་འགྲེའོ། །དེས་ན་འདི་ནི་ཕ་རོལ་པོས་ཀུན་བཏགས་ཀྱི་བདག་དང་། ལྷན་སྐྱེས་ཀྱི་བདག་གཞན་དུ་འདོད་པ་ལ་ཁས་བླངས་ནང་འགལ་སྟོན་པ་ཡིན་ལ། ཀུན་བཏགས་ཀྱི་བདག་བཀག་པས་ལྷན་སྐྱེས་ཀྱི་བདག་ཁེགས་པའི་གནད་ནི་རང་གཞན་གྱི་སྡེ་པ་རྣམས་ཀུན་བཏགས་ཀྱི་བདག་སྨྲ་བ་ཀུན་གྱིས་ལྷན་སྐྱེས་ཀྱི་བདག་རིགས་པས་འཚོལ་བ་ན་ཀུན་བཏགས་ཀྱི་བདག་དེ་ཉིད་ཡིན་པར་འདོད་པས་སྒྲུབ་བྱེད་མ་མཐོང་བ་ན་བསྒྲུབ་བྱ་འཛིན་པའི་བློ་བཟློག་པའོ། །བདག་ཕུང་གཅིག་ཏུ་འདོད་པའི་རང་སྡེས་ཀྱང་ཕུང་པོ་བདག་ཏུ་འདོད་པ་དེ་ཉིད་ཀུན་བཏགས་ཡིན་པས་དོན་ལ་སྔ་མ་དེ་ཉིད་ཀྱི་ནང་དུ་འདུས་སོ། །གསུམ་པ་རྟེན་དང་བརྟེན་པར་གྲུབ་པ་དགག་པ་ནི། 

ཕུང་པོ་ལ་བདག་བརྟེན་པའི་ཚུལ་གྱིས་ཡོད་པ་དང་། བདག་ལ་ཕུང་པོ་བརྟེན་པའི་ཚུལ་གྱིས་ཡོད་པ་གཉིས་ཐ་སྙད་དུ་ཡང་ཁས་མི་ལེན་པ་སྟེ། རྟེན་དང་བརྟེན་པ་ལ་འཁར་གཞོང་དང་རྒྱ་ཤུགས་ལྟར་གཞན་དུ་ཡོད་དགོས་པའི་ཕྱིར་རོ། །ཁ་ཅིག་༤༧ཕུང་པོ་ལ་བདག་ངོ་བོ་ཉིད་ཀྱིས་བརྟེན་པའི་ཚུལ་གྱིས་ཡོད་པའང་མ་ཡིན། བདག་ལའང་ཕུང་པོ་དེ་རྣམས་ངོ་བོ་ཉིད་ཀྱིས་བརྟེན་པའི་ཚུལ་གྱིས་ཡོད་པ་མ་ཡིན་ཏེ་ཞེས་དང་། མཇུག་ཏུ་རྟེན་དང་བརྟེན་པའི་ངོ་བོར་རང་བཞིན་གྱིས་གྲུབ་པ་མེད་དོ་ཞེས་པའི་འབྲུ་སྦྱར་བ་ནི་མི་འཐད་དེ། འདིར་རྟེན་དང་བརྟེན་པ་ཐ་སྙད་དུའང་ཁས་མི་ལེན་ན་དགག་བྱ་ལ་ཁྱད་པར་སྦྱར་བ་དོན་མེད་པའི་ཕྱིར་ཏེ། ལེགས་ལྡན་འབྱེད་ཀྱིས་བདག་སྐྱེ་འགོག་པའི་སྐབས་སུ་དགག་བྱ་ལ་ཁྱད་པར་སྦྱར་བ་སློབ་དཔོན་ཟླ་བས་འགོག་ཚུལ་གྱི་རིགས་པ་ཐམས་ཅད་འདི་ལ་མཚུངས་པའི་ཕྱིར། ཐ་སྙད་དུ་ཁས་ལེན་ན་གང་ཟག་རྣམ་ལྔར་གྲུབ་པ་དང་། མཐའ་བཞིའི་སྐྱེ་བ་ཐ་སྙད་དུ་ཡོད་མེད་རྣམ་པ་ཀུན་ཏུ་མཚུངས་པ་སློབ་དཔོན་འདིའི་བཞེད་པ་ཡིན་པ་དང་འགལ་ཞིང་། ཁྱེད་རང་གིས་ཕུང་པོ་ལ་བརྟེན་ནས་བཏགས་པའི་གང་ཟག་ཅེས་བཏགས་པའི་དོན་རྣམ་པ་ལྔ་པོ་གང་དུ་གྲུབ་ཚོལ་བ་ན་དེ་ཁོ་ན་ཉིད་ལ་དཔྱོད་པར་འཇོག་ཅེས་པ་དང་ཡང་འགལ་ཏེ། དེའི་ཚེ་བདག་ཕུང་རྟེན་དང་བརྟེན་པ་ཐ་སྙད་དུ་རྙེད་འདུག་པའི་ཕྱིར་རོ། །བཞི་པ་བདག་ལ་ཕུང་པོ་ལྡན་པ་དགག་པ་ནི། 

འདི་ཡང་བདག་ཕུང་གཅིག་དང་ཐ་དད་ཐ་སྙད་དུ་ཡང་ཁས་མི་ལེན་པས་ལྡན་པ་ཐ་སྙད་དུ་ཡང་ཁས་མི་ལེན་པའོ། །ཁ་ཅིག༤༨ འདིར་ཡང་བདག་ནི་གཟུགས་ཀྱི་ཕུང་པོ་དང་ལྡན་པའི་ངོ་བོ་ཉིད་ཀྱིས་གྲུབ་པར་མི་འདོད་དེ་ཞེས་དང་། དེའི་སྒྲུབ་བྱེད་རང་བཞིན་གྱིས་གཅིག་དང་ཐ་དད་པ་ནི་བཀག་ཟིན་པ་དེའི་ཕྱིར་ཞེས་དགག་བྱ་ལ་ཁྱད་པར་སྦྱོར་བ་ཡང་བརྟགས་པ་སྔ་མ་དེ་ཉིད་གནས་སོ། །གཉིས་པ་བསྡུས་ཏེ་འཇིག་ལྟའི་གྲངས་ངེས་བསྟན་པ་ནི། 

ཕུང་པོ་རེ་རེ་ལ་ཕུང་པོ་ཉིད་བདག་ཏུ་ལྟ་བ་དང་། ཕན་ཚུན་རྟེན་དང་བརྟེན་པར་ལྟ་བ་གཉིས་དང་། བདག་ཕུང་པོ་དང་ལྡན་པར་ལྟ་བ་བཞི་བཞིར་ཕྱེ་བས་འཇིག་ཚོགས་ལ་ལྟ་བའི་ཆ་ཉི་ཤུར་འགྱུར་རོ། །གལ་ཏེ་བདག་ཕུང་གཞན་དུ་ལྟ་བ་རེ་རེ་བསྣན་པས་རྣམ་པར་དཔྱད་པ་རྣམ་པ་ལྔ་ལྔ་སྐབས་སུ་བབ་ལ་བསྟན་བཅོས་ལས་ཀྱང་། ཕུང་མིན་ཕུང་པོ་ལས་གཞན་མིན། །དེ་ལ་ཕུང་མེད་དེར་དེ་མེད། །དེ་བཞིན་གཤེགས་པ་ཕུང་ལྡན་མིན། །དེ་བཞིན་གཤེགས་པ་གང་ཞིག་ཡིན། །ཞེས་གསུངས་པས་འདིར་ཆ་ཉི་ཤུ་རྩ་ལྔར་འགྱུར་བ་མ་ཡིན་ནམ་ཅིའི་ཕྱིར་ཉི་ཤུར་བཞག་ཅེ་ན། འཇིག་ཚོགས་ལ་ལྟ་བའི་ཆ་ཉི་ཤུར་བཞག་པ་ནི་མདོ་སྡེ་ལས་གསུངས་པ་ཡིན་ལ། དེའི་རྒྱུ་མཚན་ཡང་འཇིག་ཚོགས་ཕུང་པོ་ལ་འདོད་པར་རང་སྡེ་ཐམས་ཅད་མཐུན་ཡང་། དེ་ལ་ལྟ་བའི་དོན་དངོས་སྨྲ་བ་གསུམ་དང་། རང་རྒྱུད་པ་དང་བཅས་པ་རྣམས་ཀྱིས་ཕུང་པོ་ལ་དམིགས་ནས་བདག་ཏུ་ལྟ་བར་འདོད་ལ་ཐལ་འགྱུར་བས་ནི་ཕུང་པོ་དམིགས་ཡུལ་དུ་སོང་བ་ལ་བརྟེན་ནས་གཞི་མེད་ལ་བདག་ཏུ་ལྟ་བས་འཇིག་ཚོགས་ལ་རྟེན་ནས་ལྟ་བ་ལ་འཇིགས་ཚོགས་ལ་ལྟ་བ་ཞེས་བར་གྱི་ཚིག་མི་མངོན་པར་བྱས་པར་བཞེད་པས་དེ་གཉིས་གང་གི་ལུགས་ལྟར་ན་ཡང་བདག་ཕུང་གཞན་དུ་ལྟ་བ་དེ་འཇིག་ཚོགས་ལ་ལྟ་བ་མ་ཡིན་པའི་ཕྱིར་ཏེ། སྔ་མ་ལྟར་ན་ཕུང་པོ་དམིགས་ཡུལ་དུ་མ་བྱས་པར་བདག་ཏུ་ལྟ་བའི་ཕྱིར་དང་། ཕྱི་མ་ལྟར་ན་ཕུང་པོ་ལ་མ་ལྟོས་པར་བདག་ཏུ་ལྟ་བའི་ཕྱིར། དེས་ན་ཉི་ཤུར་ངེས་སོ། །བསྟན་བཅོས་ལས། སྔ་མ་བདག་ཕུང་གཞན་པ་ཉིད་ཀྱི་ཕྱོགས་གསུངས་པ་དང་། འདིར་ཡང་ཐོག་མར་བདག་ཕུང་གཞན་པའི་ཕྱོགས་དགག་པ་ནི་གཞན་མུ་སྟེགས་པའི་ལུགས་དགག་པའི་ཕྱིར་རོ། །ཞེས་བྱ་བར་ཤེས་པར་བྱའོ། །དེ་ལ་མདོ་ལས། འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་རྒྱུན་དུ་ཞུགས་པའི་འབྲས་བུ་མངོན་དུ་བྱས་སོ། །ཞེས་གསུངས་པའི་དོན་རྣམས་འགྲེལ་པར་འཇིག་ཚོགས་ལ་ལྟ་བའི་རི་བོ་འཕགས་པའི་ཡེ་ཤེས་ཀྱི་རྡོ་རྗེ་མ་བབས་པས་ཉིན་རེ་ཞིང་ཉོན་མོངས་པའི་བྲག་རྡོ་འཕེལ་བ། འཁོར་བ་ཐོག་མ་མེད་པ་ནས་བྱུང་བ། དཔངས་ཁམས་གསུམ་དུ་མཐོ་བ། ཕྱོགས་ཀྱི་ངོས་མ་ལུས་པ་ཁྱབ་པ། མ་རིག་པའི་གསེར་གྱི་ས་གཞི་ལས་འཐོན་པ། བདག་མེད་པ་ཁོང་དུ་ཆུད་པའི་རྡོ་རྗེས་བཤིག་པ་ན་རྩེ་མོ་ཆེས་མཐོ་བ་གང་དག་དང་ལྷན་ཅིག་འཇིག་པར་འགྱུར་བ་དེ་དག་ནི་རྩེ་མོ་ཡིན་པར་ཤེས་པར་བྱའོ། །ཞེས་གསུངས་སོ། །དེ་དག་གི་དོན་ཉོན་མོངས་པའི་བྲག་རྡོ་འཕེལ་བ་ནི་འཕེན་བྱེད་སོགས་འཁོར་བ་ཐོག་མེད་ནས་བྱུང་བ་ནི་འཁོར་བ་ཐོག་མེད་ཀྱི་གྲུབ་མཐའ་ངན་པས་བརྟགས་ཏེ་བཞག་པའི་ས་བོན་ཡིན་པ་དཔངས་ཁམས་གསུམ་དུ་མཐོ་བ་ནི་སྲིད་རྩེའི་བར་དུ་ཡོད་པ་ཕྱོགས་ཀྱི་ངོས་མ་ལུས་པ་ཁྱབ་པ་ནི། སོ་སྐྱེ་ཐམས་ཅད་ཀྱི་རྒྱུད་ལ་ཁྱབ་པ། མ་རིག་པའི་གསེར་གྱི་ས་གཞི་ལས་ཐོན་པ་ནི་ཕུང་པོ་ལ་བདེན་པར་འཛིན་པའི་བདེན་འཛིན་ལྷན་སྐྱེས་ལས་འཐོན་པ་རྩེ་མོ་ཆེས་མཐོ་བ་དང་ལྷན་ཅིག་འཇིག་པ་ནི་མདོ་ལས་འཇིག་ཚོགས་ལ་ལྟ་བའི་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ཞེས་པའི་དོན་འདི་ཉིད་ཡིན་ཞེས་པ་ཡིན་གྱི། རྩེ་མོ་དེ་དག་དང་འདི་ཐ་དད་དུ་བྱས་ནས་ལྷན་ཅིག་ཏུ་བཅོམ་ཞེས་པའི་དོན་ནི་མ་ཡིན་ནོ། །དེས་ན་འདིར་བརྟགས་པ་མཐའ་བཟུང་གི་ཚུལ་དུ་གསེར་གྱི་ས་གཞི་ལས་རི་ལྷུན་སྟུག་པ་གཅིག་ཐོན་ནས། དེ་ལ་རྩེ་མོ་སྲིད་རྩེར་སླེབ་པ་ཉི་ཤུ་ཡོད་པ་དཔེར་བྱས་ཏེ། དང་པོ་ནི་ཕུང་པོ་ལ་བདེན་པར་འཛིན་པའི་བདེན་འཛིན་ལྷན་སྐྱེས། གཉིས་པ་ནི་དེ་ལ་བརྟེན་ནས་ངར་འཛིན་པའི་ངར་འཛིན་ལྷན་སྐྱེས། གསུམ་པ་ནི་ཐོག་མ་མེད་པ་ནས་བྱུང་བའི་ཀུན་བཏགས་ཀྱི་ས་བོན་ཉི་ཤུ་ཡིན་པར་ཤེས་པར་བྱའོ། །གནད་འདི་མ་རྟོགས་པ་ཁ་ཅིག༤༩ འདིར་འགྲེལ་པའི་འགྱུར་ལས་རྩེ་མོ་ཆེས་མཐོ་བ་གང་དག་དང་ལྷན་ཅིག་འཇིགས་པར་འགྱུར་བ་དེ་དག་ནི་རྩེ་མོ་ཡིན་པར་ཤེས་པར་བྱའོ་ཞེས་པ་འབྱུང་ཡང་། རྩ་བའི་འགྱུར་ལྟར་ན་རྩ་བའི་འཇིག་ལྟ་དང་ལྷན་ཅིག་ཅེས་འབྱུང་བ་ལྟར་བྱའོ། །དེའང་ལྷན་སྐྱེས་ཀྱི་འཇིག་ལྟར་ངར་འཛིན་སྔར་བཤད་པའི་ཉི་ཤུ་པོ་གང་ཡང་མ་ཡིན་པས་འཇིག་ཚོགས་ལྟ་རི་ལྷུན་སྟུག་ལ་གནས་པ་ཞེས་རྩེ་མོ་ཉི་ཤུའི་འཇིག་ལྟ་རྩ་བའི་འཇིག་ལྟ་ལ་གནས་པར་གསུངས་སོ། །གང་དང་ལྷན་ཅིག་ཏུ་ཉི་ཤུ་རྒྱུན་ཞུགས་ཀྱིས་སྤངས་པའི་རྩ་བའི་འཇིག་ལྟ་ཡང་ཀུན་བཏགས་ཡིན་ལ་ཞེས་བྲིས་སོ། །དེ་ནི་མི་འཐད་དེ། འདིར་རྩེ་མོ་ཉི་ཤུ་གང་ལ་གནས་པའི་རྩ་བའི་འཇིག་ལྟ་ཀུན་བཏགས་ཡིན་ན། འཇིག་ལྟ་ཀུན་བཏགས་ལ་ཉི་ཤུར་གྲངས་མ་ངེས་པར་ཐལ་བའི་ཕྱིར་དང་། རྩེ་མོ་ཉི་ཤུ་པོ་ལྷན་ཅིག་པའི་ཡུལ་ལ་འཆད་ན་གང་དང་ལྷན་ཅིག་ཏུ་ཉི་ཤུ་རྒྱུན་ཞུགས་ཀྱིས་སྤངས་པའི་རྩ་བའི་འཇིག་ལྟ་ཡང་ཞེས་རང་ཉིད་ཀྱིས་བཤད་པ་དང་འགལ་བའི་ཕྱིར་དང་། ལྷན་ཅིག་པ་པོ་ལ་འཆད་ན་མདོ་ལས་རིའི་རྩེ་མོ་ཉི་ཤུ་མཐོ་བ་ཡེ་ཤེས་ཀྱི་རྡོ་རྗེས་བཅོམ་ནས་ཞེས་པའི་དོན། ལྟ་རི་བདག་མེད་རྟོགས་པའི་རྡོ་རྗེ་ཡིས། །བཅོམ་བདག་གང་དང་ཞེས་འབྱུང་བ་དང་འགལ་བའི་ཕྱིར་རོ། །དེས་ན་འདིར་རྒྱུན་ཞུགས་ཀྱིས་བཅོམ་པའི་ཚེ་ན་འཇིག་པ་ནི་རྩེ་མོ་ཉི་ཤུ་པོ་འདི་དག་ཡིན་ཞེས་པའི་དོན་ཡིན་པས་ལྷན་ཅིག་པའི་ཡུལ་དང་ལྷན་ཅིག་པ་པོ་ཐ་དད་དུ་མེད་པའི་འཆད་ཚུལ་ཤེས་དགོས་སོ། ། གཉིས་པ་བརྗོད་དུ་མེད་པའི་གང་ཟག་དགག་པ་ལ་གཉིས་ཏེ། འདོད་པ་བརྗོད། སུན་འབྱིན་བཤད་པའོ། །དང་པོ་ནི། 

མང་པོས་བཀུར་བའི་སྡེ་པ་ཁ་ཅིག་གི་འདོད་པའོ། །འདིའང་ཕུང་པོ་ལ་མ་བརྟེན་པར་བདག་ཏུ་ལྟ་བས་སྔར་གྱི་འཇིག་ལྟ་ཉི་ཤུའི་གྲངས་སུ་མ་འདུས་པར་མངོན་ནོ། ། གཉིས་པ་ལ་གསུམ་སྟེ། བརྗོད་དུ་མེད་ན་རྫས་སུ་ཡོད་མི་སྲིད། བརྗོད་དུ་མེད་ན་བརྟགས་པར་ཡོད་པར་བསྟན། དངོས་ཆོས་མེད་པས་དངོས་པོར་འགྲུབ་མི་འགྱུར་བའོ། །དང་པོ་ནི། 

རྫས་གཞན་དུ་ཡོད་པའི་དཔེ་གཟུགས་སེམས་གཉིས་ལ་འཇོག་པའོ། །གཉིས་པ་ནི། 

གཞན་དུ་བརྗོད་དུ་མེད་པའི་དཔེ་བུམ་པ་དང་བུམ་པའི་གཟུགས་སོགས་ལ་འཇོག་པའོ། །གསུམ་པ་ནི། 

རིགས་པས་དཔྱད་བཟོད་ཀྱི་དངོས་པོ་ཡིན་ན་དེ་ཉིད་དང་གཞན་ཉིད་ལས་མ་འདས་པས། བདག་རིགས་པས་དཔྱད་བཟོད་ཀྱི་དངོས་པོར་མ་གྲུབ་ཅེས་མཇུག་བསྡུ་བའོ། ། གཉིས་པ་བརྟེན་ནས་བཏགས་པའི་གང་ཟག་རྣམ་པར་གཞག་པ་ལ་གསུམ་སྟེ། སྔར་བཤད་རིགས་པས་བཏགས་ཡོད་གྲུབ། དེ་ཉིད་ཤིང་རྟའི་དཔེ་དང་སྦྱར། དེ་ལྟར་དཔྱད་པའི་འབྲས་བུ་བསྟན་པའོ། །དང་པོ་ནི། 

སྔར་ཆོས་ཀྱི་བདག་མེད་སྒྲུབ་པའི་སྐབས་སུ་མཐའ་བཞིའི་སྐྱེ་བ་བདེན་པ་གཉིས་ཆར་དུ་ཡང་བཀག་ཟིན་ནས་དེ་ཕྱིར་རྒྱུ་མེད་པ་དང་དབང་ཕྱུག་གི ཞེས་སོགས་ཀྱིས་མཐའ་བཞིར་དཔྱད་པའི་ཚེ། སྐྱེ་བ་མ་རྙེད་ཀྱང་ཐ་སྙད་དུ་སྐྱེ་བ་མཐོང་བས་བརྟེན་ནས་འབྱུང་བའི་སྐྱེ་བ་འགྲུབ་པར་བསྟན་པ་བཞིན་འདིར་ཡང་བདག་རྣམ་པ་ལྔར་བཙལ་ན་བདེན་པ་གཉིས་ཆར་དུའང་མི་རྙེད་ཅིང་། ཐ་སྙད་དུ་བདག་གི་ཐ་སྙད་མཐོང་བའི་ཕྱིར་དང་། ངར་འཛིན་ལྷན་སྐྱེས་ཀྱི་དམིགས་པའི་ཡུལ་དུ་གྱུར་བའི་ང་ཙམ་དང་། བདག་ཙམ་དང་། གང་ཟག་ཙམ་དང་། སེམས་ཅན་ཙམ་ཐ་སྙད་བདེན་པའི་དོན་དུ་ཁས་བླངས་ཉེས་པ་སྟེ། ས་བོན་ལས་མྱུ་གུ་སྐྱེ་བ་ཐ་སྙད་དུ་ཁས་བླངས་པ་ལ་བརྟེན་ནས། མཐའ་བཞི་ཆར་བཙལ་ན་མི་རྙེད་པའི་ཆོས་ཀྱི་བདག་མེད་རྟོགས་པའི་བློ་འབྱུང་བ་ལྟར། བདག་དང་སེམས་ཅན་སོགས་ཐ་སྙད་དུ་ཁས་བླངས་པ་ལ་བརྟེན་ནས་རྣམ་པ་ལྔར་བཙལ་ན་མ་རྙེད་པའི་གང་ཟག་གི་བདག་མེད་རྟོགས་པའི་བློ་འབྱུང་བའི་ཕྱིར་དང་། ཚུལ་འདི་སློབ་དཔོན་འདིས། ཐ་སྙད་བདེན་པ་ཐབས་སུ་གྱུར་པ་དང་། དོན་དམ་བདེན་པ་ཐབས་བྱུང་དུ་གྱུར་པར་གསུངས་པའི་གནད་དམ་པ་ཡིན་པའི་ཕྱིར་རོ། །འགྲེལ་པར་དེའི་ཕྱིར་བདག་རྟག་པའམ་མ་དམིགས་པར་འདོད་པས་ཀྱང་རུང་སྟེ། ཇི་སྐད་སྨྲས་པའི་རྣམ་པ་དག་གིས་བདག་ཁས་བླང་བར་མི་བྱའོ། །ཞེས་བཤད་པ་ནི། འདི་ནི་ཕུང་པོ་རྣམས་བརྟེན་འགྲུབ་པར་འགྱུར། །ཞེས་བྱ་བའོ། །ཇི་ལྟར་འདི་ལ་བརྟེན་ནས་འདི་འབྱུང་ཞེས་བྱ་བ་འདི་ཙམ་ཞིག་ཀུན་རྫོབ་ཀྱི་བདེན་པའི་རྣམ་པར་བཞག་པ་མ་ཆད་པར་བྱ་བའི་ཕྱིར་ཁས་ལེན་གྱི་རྒྱུ་མེད་པ་ལ་སོགས་པ་དག་ལས་སྐྱེ་བ་མ་ཡིན་པ་དེ་བཞིན་དུ། འདིར་ཡང་བརྟེན་ནས་བརྟགས་པ་ལ་ཡང་དག་པར་བརྟེན་པ་ན། ཇི་སྐད་བཤད་པའི་སྐྱོན་དང་ལྡན་པའི་རྣམ་པ་བསལ་ནས་ཕུང་པོ་རྣམས་ལ་བརྟེན་ནས་གདགས་པ་ཞེས་བྱ་བ་འདི་ཙམ་ཞིག འཇིག་རྟེན་གྱི་ཐ་སྙད་རྣམ་པར་གནས་པར་བྱ་བའི་ཕྱིར་ཁས་བླང་བར་བྱ་སྟེ། བདག་ཏུ་ཐ་སྙད་བརྟགས་པ་མཐོང་བའི་ཕྱིར་རོ། །ཞེས་གསུངས་སོ། ། གཉིས་པ་ལ་གཉིས་ཏེ། མདོར་བསྟན། རྒྱས་པར་བཤད་པའོ། །དང་པོ་ནི། 

བདག་རྣམ་པ་ལྔར་བཙལ་ན་མི་རྙེད་ཀྱང་། བརྟེན་ནས་བཏགས་པ་ཙམ་དུ་གྲུབ་པའི་དོན་དེ་ཉིད་ཕྱི་རོལ་གྱི་དཔེའི་སྒོ་ནས་བསྟན་པ་སྟེ། ཚོགས་པ་དང་དབྱིབས་ཤིང་རྟ་ཡིན་པ་འགོག་པ་ནི་དཔེ་ཉིད་ལ་དོགས་པ་གཅོད་པའི་ཆེད་དུ་སློབ་དཔོན་འདིས་བསྣན་པའོ། ། གཉིས་པ་ལ་གཉིས་ཏེ། དཔེ་སྒྲུབ། དོན་ལ་སྦྱར་བའོ། །དང་པོ་ལ་གསུམ་སྟེ། རྣམ་བདུན་རིགས་པས་དཔྱད་ན་རྫས་སུ་མེད། མ་དཔྱད་འཇིག་རྟེན་ཉིད་ལས་ཤིང་རྟ་འགྲུབ། རྣམ་བདུན་རིགས་པས་དཔྱད་པའི་ཕན་ཡོན་བསྟན་པའོ། །དང་པོ་ལ་གཉིས་ཏེ། ཚོགས་ཙམ་ཤིང་རྟ་ཉིད་མ་ཡིན། ཚོགས་དབྱིབས་ཤིང་རྟ་ཉིད་མ་ཡིན་པའོ། །དང་པོ་ནི། 

ཕྱོགས་ལྔ་པོ་དག་ནི་སྔར་བརྟན་ཟིན་པས་འདིར་ཚོགས་པའི་ཕྱོགས་དང་། དབྱིབས་ཀྱི་ཕྱོགས་གཉིས་ལ་དཔྱད་དགོས་པས་ཚོགས་པ་ཤིང་རྟ་ཡིན་པ་ལ་གནོད་བྱེད་ཀྱི་རིགས་པ་སྟོན་པའོ། ། གཉིས་པ་ལ་བཞི་སྟེ། ཡན་ལག་མེད་པའི་ཚོགས་དབྱིབས་ཤིང་རྟ་མིན། ཡན་ལག་རེ་རེའི་དབྱིབས་ཀྱང་ཤིང་རྟ་མིན། ཡན་ལག་ཚོགས་པའི་དབྱིབས་ཀྱང་ཤིང་རྟ་མིན། ཚུལ་དེས་རིགས་ཅན་གཞན་ཡང་དེ་ལྟར་གྲུབ་པའོ། །དང་པོ་ནི། 

ཕ་རོལ་པོས་ཡན་ལག་ཅན་རྫས་སུ་མེད་ཅིང་། ཡན་ལག་རྫས་སུ་འདོད་པ་ལ་ཁས་བླངས་ནང་འགལ་སྟོན་པའོ། །གཉིས་པ་ནི། 

གསུམ་པ་ནི། 

ཡན་ལག་ཚོགས་པ་རྫས་སུ་མེད་པས་དེ་ལ་དབྱིབས་སུ་འདོགས་པ་འགལ་ཅེས་པ་སྟེ། ཕ་རོལ་པོ་གདགས་གཞི་རྫས་ཡོད་ལ་གདགས་ཆོས་བཏགས་ཡོད་བཏགས་པར་འདོད་པ་ལ་ཁས་བླངས་ནང་འགལ་སྟོན་པའོ། །གལ་ཏེ་ཚོགས་པ་མི་བདེན་པ་ལ་དབྱིབས་མི་བདེན་པ་བཏགས་པའོ་སྙམ་ན་དེ་ལྟར་ན་བརྟེན་ནས་བཏགས་པ་ཐམས་ཅད་ལ་དེ་ལྟར་འདོད་པར་གྱིས་ཤིག་ཅེས་པའོ། །ཁ་ཅིག་༥༠ཕ་རོལ་པོས་བཏགས་ཡོད་ཀྱི་དངོས་པོ་རྣམས་རང་རྐྱ་ཐུབ་པའི་རྫས་ཡོད་དེ་གདགས་གཞིར་ཡོད་པ་ལ་བརྟེན་ནས་འདོགས་པར་ཁས་ལེན་ཅིང་ཚོགས་པ་དང་དབྱིབས་གཉིས་ལ་ཡང་བཏགས་ཡོད་དུ་འདོད་པའི་ཚོགས་དབྱིབས་ཀྱི་གདགས་གཞིར་འདོད་ན་འགལ་བ་ཙམ་ལས་མ་མཛད་ཀྱང་ཞེས་བྲིས་པ་ནི་འགྲེལ་པར་གང་འགའ་ཞིག་གསུང་རབ་ཀྱི་དོན་ཕྱིན་ཅི་ལོག་ཏུ་རྟོགས་པས་ཡན་ལག་ཚོགས་པ་ཙམ་ཞིག་ཡོད་ཀྱི་ཡང་ཡན་ལག་ཅན་ནི་རྣམ་པ་ཐམས་ཅད་དུ་ཡོད་པ་མ་ཡིན་ཏེ་ཞེས་ཕ་རོལ་པོས་ཡན་ལག་ཕྱི་རོལ་རྫས་སུ་ཡོད་པར་ཁས་བླངས་པར་གསུངས་པ་དང་འགལ་ལོ། །བཞི་པ་ནི། 

གཉིས་པ་མ་དཔྱད་འཇིག་རྟེན་ཉིད་ལས་ཤིང་རྟ་འགྲུབ་པ་ལ་གཉིས་ཏེ། བརྟན་ནས་བཏགས་ཚེ་ཤིང་རྟའི་ཐ་སྙད་འགྲུབ། ཚུལ་དེས་ཡན་ལག་ཅན་སོགས་ཐ་སྙད་འགྲུབ་པའོ། །དང་པོ་ནི།

གལ་ཏེ་རྣམ་པ་བདུན་གྱིས་བཙལ་བ་ན་ཤིང་རྟ་ཡོད་པ་མ་ཡིན་པས་འཇིག་རྟེན་ན་ཤིང་རྟའི་ཐ་སྙད་འདོགས་པ་དེ་རྒྱུན་ཆད་པར་འགྱུར་ལ། དེ་ལྟར་ན་ཤིང་རྟ་འོན་ཅིག ཤིང་རྟ་ཉོས་ཤིག ཤིང་རྟ་ཆོས་ཤིག་ཅེས་བྱ་བ་ལ་སོགས་པ་མཐོང་བ་དང་འགལ་ལོ། །དེའི་ཕྱིར་འཇིག་རྟེན་ན་གྲགས་པའི་ཕྱིར་ན་ཤིང་རྟ་ལ་སོགས་པ་ཡོད་པ་ཉིད་དུ་བརྗོད་པར་བྱའོ་ཞེ་ན་ཉེས་པ་འདི་ནི་ཁྱོད་ཁོ་ན་ལ་འགྱུར་ཏེ། རྣམ་པ་བདུན་གྱིས་བཙལ་ན་ཤིང་རྟ་མི་རྙེད་ཅིང་། ཁྱོད་ཀྱིས་ཤིང་རྟ་རྣམ་པར་དཔྱད་ནས་འཇོག་པར་བྱེད་ལ། མ་དཔྱད་པར་འགྲུབ་པའི་ཐབས་གཞན་ཁས་མ་བླངས་པའི་ཕྱིར་རོ། །ཁོ་བོ་ཅག་ལ་ནི་ཉེས་པ་འདི་མེད་དེ། རྣམ་པ་བདུན་གྱིས་མ་དཔྱད་པར་བརྟེན་ནས་བཏགས་པ་ཙམ་ཞིག་ཁས་བླངས་པས་འཇིག་རྟེན་གྱི་ཐ་སྙད་རྒྱུན་ཆད་པའི་ཉེས་པ་མེད་པའི་ཕྱིར་རོ། །ཞེས་པ་སྟེ། རིགས་པ་འདིས་དེང་སང་བོད་ཀྱི་ཐལ་འགྱུར་བ་འཇིག་རྟེན་རྒྱང་འཕེན་པ་ལྟར་ཐ་སྙད་གང་ཡང་ཁས་མི་ལེན་པ་ཐམས་ཅད་བཀག་པར་ཤེས་པར་བྱའོ། །གཉིས་པ་ནི། 

ཤིང་རྟའི་ཐ་སྙད་འཇིག་རྟེན་ལ་གྲགས་པའི་སྒོ་ནས་གྲུབ་པར་མ་ཟད་འདིའི་མིང་གི་ཁྱད་པར་ཡན་ལག་ལ་ལྟོས་ནས་ཡན་ལག་ཅན་དང་། ཆ་ཤས་ལ་ལྟོས་ནས་ཆ་ཤས་ཅན་ལ་སོགས་པ་ཐམས་ཅད་ཀྱང་འཇིག་རྟེན་ལ་གྲགས་པའི་སྒོ་ནས་བརྟེན་ནས་བཏགས་པ་ཙམ་ཞིག་སྒྲུབ་པར་བསྟན་པའོ། །གལ་ཏེ་ཡན་ལག་དང་ཆ་ཤས་དང་ཉེ་བར་ལེན་པ་བྱ་བ་དང་། ཉེ་བར་ལེན་པ་ནི་རྫས་སུ་ཡོད་ཀྱི་ཡན་ལག་ཅན་ལ་སོགས་པ་མེད་པར་འདོད་པ་ཁྱོད་ལ་རིགས་པ་དེ་ཉིད་ཀྱིས་ཡན་ལག་ལ་སོགས་པ་ཡང་མི་རྙེད་པའི་འཇིག་རྟེན་གྲགས་པའི་ཀུན་རྫོབ་མ་བརླག་ཅིག་ཅེས་འདི་ནི་བཟློག་པར་བྱ་བ་ཁོ་ནའོ། ། གསུམ་པ་རྣམ་བདུན་རིགས་པས་དཔྱད་པའི་ཕན་ཡོན་བསྟན་པ་ལ་གཉིས་ཏེ། གནས་ལུགས་དོན་ལ་འཇུག་པར་བསྟན། ཡན་ལག་ཅན་སོགས་ཁེགས་པར་བསྟན་པའོ། །དང་པོ་ནི། 

གཉིས་པ་ནི།

ཤིང་རྟ་ཞིག་པའི་ཚེ་འཕང་ལོ་སོགས་དམིགས་པ་མ་ཡིན་ནམ་ཅིའི་ཕྱིར་ཡན་ལག་ཅན་མེད་པར་ཡན་ལག་དེ་དག་མེད་པར་བརྗོད་ཅེ་ན། དེ་ནི་མ་ཡིན་ཏེ་ཤིང་རྟ་དང་འབྲེལ་བའི་ཚེ་འཕང་ལོ་ལ་སོགས་པ་འདི་དག་ནི་ཤིང་རྟའི་ཡིན་ནོ་སྙམ་དུ་རྟོགས་ཀྱི་ཤིང་རྟ་ཞིག་པའི་ཚེ་དེ་ལྟར་མི་རྟོགས་པར་འདི་ནི་འཕང་ལོའོ་ཞེས་སོགས་ཙམ་ཞིག་རྟོགས་པའི་ཕྱིར། དེའི་དཔེ་ཚིག་རྐང་ཕྱི་མ་གཉིས་ཀྱིས་སྟོན་ཏེ། འདི་ནི་སློབ་དཔོན་འདིའི་རིགས་པ་གྲུབ་མཐའ་འོག་མ་ལ་གནས་པ་རྣམས་ཀྱི་བློ་ཡུལ་དུ་ཡང་མི་འཆར་བའི་ཁྱད་པར་བ་ཞིག་གོ ། གཉིས་པ་དོན་ལ་སྦྱར་བ་ལ་བཞི་སྟེ། བརྟེན་ནས་བརྟག་ཚེ་ལེན་པ་པོ་སོགས་འགྲུབ། རྣམ་པར་དཔྱད་ཚེ་སྤྲོས་པ་མ་ལུས་བཟློག ངར་འཛིན་དམིགས་པ་གཏི་མུག་དབང་གིས་བཞག ཚུལ་དེས་བདག་གི་བ་ཡང་ཁེགས་པར་བསྟན་པའོ། །དང་པོ་ནི། 

ཤིང་རྟ་དང་ཤིང་རྟའི་ཡན་ལག་དཔེར་བྱས་ནས་བདག་དང་ཕུང་སོགས་ལའང་ཉེ་བར་ལེན་པ་པོ་དང་། ཉེ་བར་བླང་བྱ་སོགས་ཀྱི་ཐ་སྙད་མ་དཔྱད་པའི་བློ་ངོར་གྲུབ་ཅེས་པའོ། །གཉིས་པ་ནི། 

རྣམ་པར་དཔྱད་པའི་ཚེ་ན་དགག་པ་དང་སྒྲུབ་པའི་ཐ་སྙད་ཐམས་ཅད་བཟློག་ཅེས་པའོ། །གསུམ་པ་ནི། 

གང་ལ་དམིགས་ནས་བདག་འཛིན་འབྱུང་བའི་དམིགས་པའི་ཡུལ་གྱི་བདག་དེ་ནི་གནས་ལུགས་མི་ཤེས་པའི་མ་རིག་པའི་དབང་གིས་མ་བརྟག་པའི་བློ་ངོར་གྲུབ་པ་ཡིན་པས་དེ་འཛིན་པའི་བློ་ནི་མ་རིག་པ་ཡིན་ཞེས་པའོ། །བཞི་པ་ནི། 

གསུམ་པ་དེ་ལྟར་དཔྱད་པའི་འབྲས་བུ་བསྟན་པ་ནི། དེ་ཕྱིར་སོགས་སོ། ། གསུམ་པ་རིགས་པའི་ཚུལ་དེ་དངོས་པོ་ཀུན་ལ་བསྒྲེ་བ་ལ་གསུམ་སྟེ། བརྟེན་ནས་བཏགས་པའི་དངོས་པོ་ཀུན་ལ་བསྒྲེ། ཁྱད་པར་བྱ་བྱེད་དངོས་པོ་ཀུན་ལ་བསྒྲེ། རྒྱུ་དང་འབྲས་བུ་དངོས་པོ་ཀུན་ལ་བསྒྲེ་བའོ། །དང་པོ་ནི། 

འོག་གི་དེ་རྣམས་ཤིང་རྟའི་རྣམ་དཔྱད་བྱས་པས་ཞེས་སོགས་ཚིག་རྐང་གཉིས་སྦྱར་ཏེ། ཇི་ལྟར་བདག་དང་ཕུང་པོའི་གདགས་པ་ཤིང་རྟའི་རྣམ་དཔྱད་དང་མཚུངས་པ་དེ་བཞིན་དུ་དངོས་པོ་གཞན་རྣམས་ཀྱི་ཡང་ཡིན་ནོ་ཞེས་བསྒྲེ་བའི་ཕྱིར་ཡིན་ནོ། །དེར་མ་ཟད་ཐ་སྙད་གང་དག་གི་སྒོ་ནས་སྐྱེ་བོ་འདིས་ཐ་སྙད་བསྙད་པ་དེ་རྣམས་ཀྱང་རྟོགས་པར་བྱ་སྟེ། འཇིག་རྟེན་གྱི་གྲགས་པ་ལ་གནོད་པར་མི་བྱ་བའི་ཕྱིར་རོ། །གཉིས་པ་ནི།  

ཡན་ལག་དང་ཡན་ལག་ཅན་ལ་སོགས་པ་ཐམས་ཅད་ལ་ཡང་ཤིང་རྟའི་རྣམ་དཔྱད་མཚུངས་ཅེས་པའོ། ། གསུམ་པ་ལ་གསུམ་སྟེ། རིགས་པ་སྔ་མས་རྒྱུ་འབྲས་རང་བཞིན་མེད། ཕྲད་དང་མ་ཕྲད་དཔྱད་ཚེ་རང་བཞིན་མེད། དེ་ལ་རང་ལ་མཚུངས་སོགས་སྐྱོན་གཉིས་སྤང་བའོ། །དང་པོ་ནི། 

རྒྱུ་དང་འབྲས་བུ་ཡང་ཡན་ལག་དང་། ཡན་ལག་ཅན་ལྟར་ཕན་ཚུན་ལྟོས་ནས་འཇོག་པས་རྣམ་པར་དཔྱད་པའི་ཚེ་མི་རྙེད་ཀྱང་མ་དཔྱད་པ་འཇིག་རྟེན་གྱི་གྲགས་པའི་སྒོ་ནས་འགྲུབ་ཅེས་པའོ། །གཉིས་པ་ནི། 

ཚིགས་བཅད་དང་པོས་རྒྱུ་འབྲས་ཕྲད་མ་ཕྲད་དཔྱད་པའི་ཚེ་མི་རྙེད་ཅིང་། དེ་གཉིས་ལས་གཞན་དུ་རྒྱུ་འབྲས་རང་བཞིན་གྱིས་གྲུབ་པའི་སྒྲུབ་བྱེད་ཀྱང་མེད་པས་རྒྱུ་འབྲས་རང་བཞིན་གྱིས་མ་གྲུབ་ཅེས་སྟོན་ལ། ཚིགས་བཅད་ཕྱི་མས་དེ་ལྟ་བུའི་དཔྱད་པ་མེད་པར་ཕན་ཚུན་ལྟོས་ནས་རྒྱུ་འབྲས་འཇིག་རྟེན་ན་གྲགས་པའི་སྒོ་ནས་ཁས་བླངས་ཞེས་པའོ། ། གསུམ་པ་ལ་གཉིས་ཏེ། རྩོད་པ་འགོད། སུན་འབྱིན་བཤད་པའོ། །དང་པོ་ནི། 

རྒྱུས་འབྲས་བུ་ཕྲད་ནས་བསྐྱེད་དམ་མ་འཕྲད་པར་བསྐྱེད་ཅེས་པའི་རིགས་པ་འདི་དབུ་མ་པ་ཁྱོད་ཀྱི་སུན་འབྱིན་གྱིས་སུན་དབྱུང་བྱ་སུན་འབྱིན་པ་ལ་ཡང་མཚུངས་པས། སུན་དབྱུང་བྱ་སུན་འབྱིན་མི་ནུས་པར་འགྱུར་རོ། །གཞན་ཡང་དབུ་མ་པ་ཁྱོད་སྐྱེ་བོ་དམ་པས་བཞེད་པར་མི་འགྱུར་ཏེ། གོང་དུ་བཤད་པ་ལྟར་རང་གི་ཚིག་ལའང་ཐལ་བ་མཚུངས་པའི་ལྟག་ཆོད་སྨྲས་པའི་ཕྱིར་དང་། མ་ཕྲད་པར་མཚུངས་པས་སྐྱེད་པར་བྱེད་པ་ཉིད་མ་ཡིན་ནོ་ཞེས་བྱ་བ་འདིའང་དངོས་པོ་མཐའ་དག་ལ་བསྐུར་པ་འདེབས་པ་ཡིན་པའི་ཕྱིར་ཏེ། ཁབ་ལེན་གྱིས་མ་ཕྲད་པར་རུང་བའི་ཡུལ་ན་གནས་པའི་ལྕགས་འདྲེན་པ་བཞིན་དུ་མིག་གིས་མ་ཕྲད་པར་རུང་བའི་ཡུལ་ན་གནས་པའི་གཟུགས་འཛིན་པའི་ཕྱིར་རོ། །གཞན་ཡང་སུན་ཅི་ཕྱིན་དུ་རྒོལ་པ་ཉིད་དུའང་འགྱུར་ཏེ། རང་གི་ཕྱོགས་གཞག་པ་དང་བྲལ་ཞིང་གཞན་གྱི་ཕྱོགས་སེལ་བ་ཙམ་ལ་ཞུགས་པའི་ཕྱིར་རོ་ཞེ་ན། གཉིས་པ་ལ་གཉིས་ཏེ། ཁས་བླངས་མེད་པས་རྩོད་པ་སེལ། སུམ་འབྱིན་ལྷག་མས་རྩོད་པ་སེལ་བའོ། །དང་པོ་ལ་བཞི་སྟེ། བདེན་ཕྱོགས་མེད་པས་རྩོད་པའི་ཉེས་མི་མཚུངས། མ་དཔྱད་ཚེ་ན་བྱ་བྱེད་འཐད་པའི་དཔེ། དཔྱད་པའི་ཉེས་པ་གཞན་སྐྱོན་ཁོ་ནར་བསྟན། རང་བཞིན་སྒྲུབ་པའི་གཏན་ཚིགས་དགོས་པ་མེད་པའོ། །དང་པོ་ནི། 

སུན་དབྱུང་བྱ་དང་འབྱིན་བྱེད་རང་བཞིན་གྱིས་གྲུབ་པའི་ཕྱོགས་ཁས་མ་བླངས་པས་རང་གི་ཚིགས་ལ་ཐལ་བ་མཚུངས་པའི་ལྟག་ཆོད་དུ་མི་འགྱུར་ཞེས་པའོ། ། གཉིས་པ་ལ་གཉིས་ཏེ། སུན་འབྱིན་བྱ་བྱེད་འཐད་པའི་དཔེ། སྒྲུབ་པའི་བྱ་བྱེད་འཐད་པའི་དཔེའོ། །དང་པོ་ནི། 

ཕྲད་མ་ཕྲད་ཀྱི་དཔྱད་པ་བོར་ནས་བརྟེན་ནས་བཏགས་པ་ཙམ་གྱི་སུན་དབྱུང་བྱ་སུན་འབྱིན་པའི་རྣམ་གཞག་འཐད་ཅེས་པའོ། །གཉིས་པ་ནི། 

དངོས་པོ་བཏགས་ཡོད་དུ་ཁས་བླངས་པ་དབུ་མ་པའི་ཕྱོགས་ལ་ཕྲད་མ་ཕྲད་ཀྱི་རིགས་པས་རྣམ་པ་ཐམས་ཅད་དུ་གླགས་མི་རྙེད་དོ། །ཇི་སྐད་དུ་འཕགས་པའི་ལྷས། ཡོད་དང་མེད་དང་ཡོད་མེད་ཅེས། །གང་ལ་ཕྱོགས་ནི་ཡོད་མིན་པ། །དེ་ལ་ཡུན་ནི་རིང་པོ་ནའང་། །ཀླན་ཀ་བརྗོད་པར་ནུས་མ་ཡིན། །ཞེས་བྱ་བ་དང་། རྩ་ཤེར་ལས། སྟོང་པ་ཉིད་ཀྱིས་བརྩད་བྱས་ཚེ། །གང་ཞིག་ལན་འདེབས་སྨྲ་བྱེད་པ། །དེ་ཡིས་ཐམས་ཅད་ལན་བཏབ་མིན། །བསྒྲུབ་པར་བྱ་དང་མཚུངས་པར་འགྱུར། །ཞེས་གསུངས་སོ། །དེ་ལྟ་བུའི་རྩོད་པ་བོར་ནས། ཐ་སྙད་དུ་བསྒྲུབ་བྱ་སྒྲུབ་བྱེད་འཐད་པའི་དཔེ་ནི་མེ་ལོང་གི་གཟུགས་བརྙན་ལ་རང་གི་བྱད་བཞིན་མཛེས་པར་སྒྲུབ་པའི་ནུས་པ་ཡོད་པར་བཀོད་པའོ། །འདིས་ནི་སྐྱེད་པར་བྱེད་པའི་རྒྱུ་ཁས་ལེན་ཚུལ་ཡང་ཤེས་པར་བྱའོ། །སྔར་གྱི་རྩོད་པ་དེ་དག་གི་ལན་དུ་སློབ་དཔོན་ལེགས་ལྡན་འབྱེད་ཀྱིས་དབུ་མའི་བསྟན་བཅོས་འདིར་སྐྱེད་བྱེད་ཀྱི་རྒྱུ་སྐབས་སུ་བབ་ཀྱི། གསལ་བར་བྱེད་པའི་རྒྱུ་ནི་མ་ཡིན་ལ། ཁྱོད་ཀྱིས་ཕྲད་མ་ཕྲད་ཀྱི་རྒོལ་བ་ནི་གསལ་བར་བྱེད་པའི་རྒྱུ་ལ་སྨྲས་པ་ཡིན་གྱི། སྐྱེད་པར་བྱེད་པའི་རྒྱུ་ལ་ནི་མ་ཡིན་པས་ཁོ་བོ་ཅག་གི་ཚིག་རྣམས་ལ་ལྟག་ཆོད་ཀྱི་སྐབས་མེད་དོ་ཞེས་སྨྲ་བར་བྱེད་པ་ནི་འདིའི་ལན་མ་ཡིན་ཏེ། གཞན་གྱི་གླགས་དང་བཅས་པའི་ལན་བརྗོད་ན་ཕ་རོལ་པོ་མི་བཟོད་ལ། སྐྱེད་བྱེད་ཀྱི་རྒྱུ་ལ་བདེན་པར་ཁས་བླངས་ན་ཕྲད་མ་ཕྲད་ཀྱི་དཔྱད་པ་འཇུག་པ་ལྟར་གསལ་བྱེད་ཀྱི་རྒྱུ་ལའང་རང་བཞིན་གྱིས་གྲུབ་པར་ཁས་བླངས་ན་སྐྱོན་འདི་འཇུག་པར་མཚུངས་པའི་ཕྱིར་རོ། །གཞན་ཡང་ལེགས་ལྡན་འདིས་དབུ་མའི་བསྟན་བཅོས་སུ་རང་བཞིན་མེད་པར་དམ་བཅས་པའི་དོན་སྒྲུབ་པའི་ཕྱིར་དུ་བཀོད་པའི་སྒྲུབ་བྱེད་ལ་གཞན་གྱིས་སུན་འབྱིན་པ་བཀོད་པ་རྣམས་ཀྱི་སྐྱོན་སྤོང་ལ་ལྟག་ཆོད་ཀྱི་ལན་སྨྲ་བར་བྱེད་པས་འདི་ནི་གཞན་གྱིས་སུན་དབྱུང་བར་བྱ་བ་ཁོ་ན་ཡིན་ནོ། །དེས་ན་ཁོ་བོ་ཅག་གིས་རང་བཞིན་གྱིས་གྲུབ་པའི་ཕྱོགས་ཁས་བླངས་ན་སྐྱེད་བྱེད་དང་གསལ་བྱེད་ཀྱི་རྒྱུ་གཉིས་ཀ་ལ་ཡང་ཕྲད་མ་ཕྲད་ཀྱི་དཔྱད་པ་འཇུག་པས་དེ་ཁས་མི་ལེན་ཞེས་པའི་ལན་ཁོ་ན་མཛེས་སོ། །གསུམ་པ་ནི། 

བཞི་པ་ནི། 

དངོས་པོར་རང་བཞིན་མེད་པར་བསྒྲུབ་པའི་དཔེ་རྨི་ལམ་དང་སྒྱུ་མ་སོགས་ཡོད་པས་རང་བཞིན་མེད་པར་རྟོགས་སུ་གཞུག་པར་ནུས་ལ་དངོས་པོ་བདེན་པར་བསྒྲུབ་པའི་དཔེ་མེད་པས་དེ་རྟོགས་སུ་གཞུག་པར་མི་ནུས་སོ། །དེའི་ཕྱིར་རྟོགས་གེ་བ་ཁྱོད་ལྷན་སྐྱེས་ཀྱི་བདེན་འཛིན་དར་གྱི་ཁ་ཆུས་བཏུམས་པའི་སྟེང་དུ་ཀུན་བཏགས་ཀྱི་བདེན་འཛིན་གྱི་རྒྱ་སྲན་ཏེ་མ་བཙུགས་ཏེ་འཇིག་རྟེན་བསླུ་བར་མ་བྱེད་ཅིག་ཅེས་པའོ། །གཉིས་པ་ནི། 

སུན་འབྱིན་ལྷག་མ་གོང་དུ་བསྟན་པ་རྟེན་ཅིང་འབྲེལ་བར་འབྱུང་བ་རྣམ་པར་བཞག་པའི་སྐབས་སུ་མཐའ་བཞིའི་སྐྱེ་བ་བཀག་ནས་བརྟེན་ནས་འབྱུང་བའི་སྐྱེ་བ་ཁས་བླངས་པ་དང་། བརྟེན་ནས་བཏགས་པ་རྣམ་པར་གཞག་པའི་སྐབས་སུ་གང་ཟག་རྣམ་པ་བདུན་བཙལ་ན་མི་རྙེད་ཀྱང་བརྟེན་ནས་བཏགས་པའི་གང་ཟག་ཁས་བླངས་པ་གཉིས་ཡིན་ལ། དེ་ཉིད་འདིར་ཕྲད་ནས་བསྐྱེད་དམ་མ་ཕྲད་པར་བསྐྱེད་ཅེས་པའི་སུན་འབྱིན་གྱི་ལན་གྱི་ཆེད་དུ་བཏང་བར་བྱ་སྟེ། དེར་ཆོས་དང་གང་ཟག་རང་བཞིན་གྱིས་འགྲུབ་པའི་ཕྱོགས་ལ་གནོད་བྱེད་བརྗོད་པ་ཐམས་ཅད་འདིར་རྒྱུ་འབྲས་རང་བཞིན་གྱིས་གྲུབ་པའི་ཕྱོགས་ལ་བརྗོད་ནུས་པའི་ཕྱིར་དང་། དེར་རང་ཕྱོགས་ལ་སྐྱོན་སྤོང་ཚུལ་གྱི་རྣམ་བཞག་རྣམས་འདིར་རང་ལ་ཕྲད་མ་ཕྲད་ཀྱི་དཔྱད་པ་མི་མཚུངས་པའི་ལན་དུ་ཡང་འགྱུར་བའི་ཕྱིར་རོ། །སུན་ཅི་ཕྱིན་གྱི་རྒོལ་བར་མི་འགྱུར་བ་ཡང་སྔར་བཤད་ཟིན་ཏེ། རྟོག་རྣམས་ལོག་པར་འགྱུར་བ་གང་ཡིན་པ། །རྣམ་པར་དཔྱོད་པའི་འབྲས་བུ་མཁས་རྣམས་གསུངས། །ཞེས་རྣམ་པར་རྟོག་པ་ལྡོག་པ་ཉིད་བརྗོད་པར་འདོད་ཀྱི་དོན་དམ་པར་སུས་ཀྱང་རང་གི་ཕྱོགས་མ་བཞག་ཅིང་གཞན་གྱི་ཕྱོགས་བཟློག་པ་ཡང་མེད་པའི་ཕྱིར་རོ། །རང་གི་ཚིག་ལ་ཐལ་བ་མཚུངས་པའི་རྩོད་པ་དང་། སུན་ཅི་ཕྱིན་དུ་རྒོལ་བར་ཐལ་བའི་རྩོད་པ་གཉིས་ལ་གནོད་བྱེད་དུ་བརྗོད་པའི་སུན་འབྱིན་གྱི་ལྷག་མ་དངོས་པོ་མཐའ་དག་ལ་སྐུར་པ་འདེབས་པར་ཐལ་བའི་རྩོད་པའི་སུན་འབྱིན་བདེན་གཉིས་ཀྱི་ལན་གྱི་ཕྱོགས་འདི་ཉིད་ཀྱིས་རྟོགས་པར་བྱ་སྟེ། ཐ་སྙད་དུ་རྟེན་འབྱུང་གི་སྐྱེ་བ་ཁས་བླངས་པ་ཡིན་ལ། དོན་དམ་པར་ནི་སྐུར་པ་གདབ་པར་བྱ་བའི་ཡུལ་དང་། འདེབས་པ་པོ་གཉིས་ཀ་ཡང་ཡོད་པ་མ་ཡིན་པའི་ཕྱིར་རོ། །འདི་དག་ལ་སྔ་མ་དག་བདག་མེད་རིགས་པས་བསྒྲུབ་པ་ཞེས་དང་། འདི་མན་ཆད་ལ་ལུང་གིས་སྒྲུབ་པ་ཞེས་པའི་ས་བཅད་མཛད་མོད་ཀྱིས་སློབ་དཔོན་འདིའི་བཞེད་པ་ནི་མཐའ་བཞིར་དཔྱད་ནས་ཕུང་པོ་བདེན་པའི་སྐྱེ་མེད་དུ་རྟོགས་པ་མེད་པར་གང་ཟག་གི་བདག་མེད་མི་རྟོགས་པས་སྔར་བཤད་པ་དེ་དག་ནི་ཐེག་པ་གསུམ་ཆར་གྱི་ཐུན་མོང་གི་རྟོགས་བྱའི་དབང་དུ་བྱས་པ་ཡིན་ལ། ཆོས་ཀྱི་བདག་མེད་དེ་ཉིད་རྒྱས་པར་ཕྱེ་ནས་ཐེག་ཆེན་གྱི་ཐུན་མོང་མ་ཡིན་པའི་རྟོགས་བྱ་འདི་མན་ཆད་ཀྱིས་སྟོན་པར་བཞེད་དེ། ཉན་རང་ལ་ཆོས་ཀྱི་བདག་མེད་རྟོགས་པ་ཡོད་པར་སྒྲུབ་བཞིན་དུ། བདག་མེད་འདི་ནི་འགྲོ་བ་རྣམ་གྲོལ་ཕྱིར། །ཞེས་པའི་འགྲེལ་པར་དེ་ལ་གང་ཟག་གི་བདག་མེད་པ་ནི་རང་སངས་རྒྱས་རྣམས་དང་། ཉན་ཐོས་རྣམས་རྣམ་པར་གྲོལ་བའི་ཕྱིར་བསྟན་ལ་བྱང་ཆུབ་སེམས་དཔའ་རྣམས་རྣམ་པ་ཐམས་ཅད་མཁྱེན་པ་ཐོབ་པས་རྣམ་པར་གྲོལ་བར་བྱ་བའི་ཕྱིར་གཉིས་ཀ་བསྟན་ཏོ། །ཞེས་དང་། རྩ་བར། ཐེག་ཆེན་དུ་ཡང་བཤད་པ་ཡིན་ཞེས་དང་། ཉན་རང་ལ་ཆོས་ཀྱི་བདག་མེད་རྫོགས་པར་བསྒོམ་པ་མེད་པར་གསུངས་པ་རྣམས་གུང་མཐུན་པའི་ཕྱིར་རོ། ། རྒྱུ་མཚན་དེས་ན་ད་ནི་སྤྱི་དོན་གཉིས་པ་ཐེག་པ་ཆེན་པོས་རྟོགས་བྱའི་སྟོང་ཉིད་བཤད་པ་ལ་བཞི་སྟེ། དགོས་པའི་སྒོ་ནས་རྒྱས་པར་ཕྱེ་བའི་ཚུལ། དེ་ཉིད་ཐེག་པ་ཆེན་པོའི་རྟོགས་བྱར་བསྟན། སྟོང་གཞིའི་ཆོས་ཅན་སྒོ་ནས་རྒྱས་པར་བཤད། ལུང་ཁུངས་སྨྲོས་ཏེ་སྔར་གྱི་འཇུག་སྡུད་བསྟན་པའོ། །དང་པོ་ནི། 

འདིའི་འགྲེལ་པར་སྔར་དྲངས་པའི་དེ་མ་ཐག་ཏུ་ཉན་ཐོས་དང་རང་སངས་རྒྱས་རྣམས་ཀྱིས་ཀྱང་རྟེན་ཅིང་འབྲེལ་བར་འབྱུང་བ་རྐྱེན་ཉིད་འདི་པ་ཙམ་མཐོང་མོད་ཀྱི་དེ་ལྟ་ན་ཡང་དེ་དག་ལ་ཆོས་ཀྱི་བདག་མེད་པ་ཡོངས་སུ་རྫོགས་པ་བསྒོམ་པ་མེད་དོ། །ཁམས་གསུམ་ན་སྤྱོད་པའི་ཉོན་མོངས་པ་སྤོང་བའི་ཐབས་ཙམ་ཞིག་ནི་ཡོད་དོ་ཞེས་གསུངས་ལ། དེའི་དོན་ལ་ཁ་ཅིག༥༡ སྔར་བཤད་པ་ལྟར་གྱི་ཆོས་ཀྱི་བདག་མེད་པ་རྣམ་གྲངས་དང་། དུས་ཀྱི་སྒོ་ནས་ཡོངས་སུ་རྫོགས་པར་བསྒོམ་པ་མེད་པ་སྟེ་ཞེས་དང་། ཉོན་མོངས་ཀྱི་ས་བོན་གྱི་གཉེན་པོ་རྫོགས་པར་བསྒོམ་པ་ཡོད་ལ། ཤེས་བྱའི་སྒྲིབ་པའི་གཉེན་པོ་རྫོགས་པར་བསྒོམ་པ་ནི་མེད་དོ་ཞེས་བྲིས་པ་ནི། མ་དག་ས་བདུན་གྱི་སྐབས་སུ་ཤེས་སྒྲིབ་ཀྱི་གཉེན་པོ་མེད་པར་འདོད་པ་དང་འགལ་ཏེ། རྣམ་གྲངས་དང་དུས་ཀྱི་སྒོ་ནས་ཆོས་ཀྱི་བདག་མེད་རྒྱས་པར་བསྒོམ་པ་ཉོན་སྒྲིབ་ཙམ་སྤོང་བ་ལ་ངེས་པར་དགོས་སམ་མི་དགོས། དང་པོ་ལྟར་ན་ཉན་རང་ལ་དེ་མེད་པར་འདོད་པ་དང་འགལ་ལ། ཕྱི་མ་ལྟར་ན་མ་དག་ས་བདུན་གྱི་སྐབས་སུ་དེས་ཅི་ཞིག་བྱ། ལེགས་པར་སོམས་ཤིག གཉིས་པ་ནི། 

ཇི་སྐད་དུ་རབ་འབྱོར་གཞན་ཡང་བྱང་ཆུབ་སེམས་དཔའི་ཐེག་པ་ཆེན་པོ་འདི་ལྟ་སྟེ། ནང་སྟོང་པ་ཉིད་དང་། ཕྱི་སྟོང་པ་ཉིད་དང་། ཕྱི་ནང་སྟོང་པ་ཉིད་དང་། སྟོང་པ་ཉིད་སྟོང་པ་ཉིད་དང་། ཆེན་པོ་སྟོང་པ་ཉིད་དང་། དོན་དམ་པ་སྟོང་པ་ཉིད་དང་། འདུས་བྱ་སྟོང་པ་ཉིད་དང་། འདུས་མ་བྱས་སྟོང་པ་ཉིད་དང་། མཐའ་ལས་འདས་པ་སྟོང་པ་ཉིད་དང་། ཐོག་མ་དང་ཐ་མ་མེད་པ་སྟོང་པ་ཉིད་དང་། དོར་བ་མེད་པ་སྟོང་པ་ཉིད་དང་། རང་བཞིན་སྟོང་པ་ཉིད་དང་། ཆོས་ཐམས་ཅད་སྟོང་པ་ཉིད་དང་། རང་གི་མཚན་ཉིད་སྟོང་པ་ཉིད་དང་། མི་དམིགས་པ་སྟོང་པ་ཉིད་དང་། དངོས་པོ་མེད་པའི་ངོ་བོ་ཉིད་སྟོང་པ་ཉིད་དོ། །ཞེས་གསུངས་སོ། །དེ་སྐད་དུ་སྟོང་པ་ཉིད་བཅུ་དྲུག་བསྟན་ནས། རབ་འབྱོར་གཞན་ཡང་དངོས་པོ་ནི་དངོས་པོས་སྟོང་ངོ་། དངོས་པོ་མེད་པ་ནི་དངོས་མེད་པས་སྟོང་ངོ་། །རང་བཞིན་ནི་རང་བཞིན་གྱིས་སྟོང་ངོ་། །གཞན་གྱི་དངོས་པོ་ནི་གཞན་གྱི་དངོས་པོས་སྟོང་ངོ་། །ཞེས་སླར་ཡང་སྟོང་པ་ཉིད་བཞི་བསྟན་ཏོ། །སྟོང་པ་ཉིད་འདི་རྣམས་ནི་ཐེག་པ་ཆེན་པོ་ཞེས་བྱའོ། །སྟོང་པ་ཉིད་དམ་སྟོང་པ་ཉིད་མ་ཡིན་པ་ནི་ཅུང་ཟད་ཀྱང་ཡོད་པ་མ་ཡིན་ཏེ། རྣམ་པ་དེ་ལྟ་བུས་གདུལ་བྱའི་སྐྱེ་བོའི་དབང་གིས་གཟུགས་ལ་སོགས་པ་ལྟར་ཀུན་རྫོབ་ཏུ་བསྙད་པར་ཟད་དོ། །ཞེས་གསུངས་སོ། །གསུམ་པ་ལ་གཉིས་ཏེ། རྒྱས་པའི་རབ་དབྱེ་བཅུ་དྲུག་བཤད། བསྡུས་པའི་རབ་དབྱེ་རྣམ་བཞི་བཤད་པའོ། །དང་པོ་ལ་བཅུ་དྲུག་ཡོད་པ་ལས། དང་པོ་ནང་སྟོང་པ་ཉིད་ནི།

ཚིག་རྐང་དང་པོ་གཉིས་ཀྱིས་མིག་རང་གི་ངོ་བོས་སྟོང་པ་མིག་གི་རང་བཞིན་ཡིན་པས་ནང་སྟོང་པ་ཉིད་དུ་བསྟན་ཅིང་། དེ་ནས་གཉིས་ཀྱིས་སྐྱེ་མཆེད་གཞན་ལྔ་ལ་མཚོན་པར་བསྟན། དེ་ནས་གཉིས་ཀྱིས་རང་བཞིན་གྱི་སྟོང་པའི་སྒྲུབ་བྱེད་བསྟན། ཕྱི་མ་གཉིས་ཀྱིས་ནང་གི་སྐྱེ་མཆེད་དྲུག་གི་རང་བཞིན་མེད་པ་ཉིད་ནང་སྟོང་པ་ཉིད་དུ་བསྟན་ཏེ། དེས་སྟོང་ཉིད་གཞན་རྣམས་ལའང་མཚོན་པའོ། །འདིར་ཁ་ཅིག་༥༢པ་ཚབ་ཀྱི་འགྱུར་ལས། ཐེར་ཟུག་ཏུ་གནས་པ་མ་ཡིན་པ་ནི་རང་བཞིན་མི་འདོར་བ་ལ་བྱའོ། །དེའང་དུས་ཅུང་ཞིག་གནས་ནས་ལྡོག་པར་འགྱུར་བས་འཇིག་པ་མ་ཡིན་པ་ཉིད་ཀྱི་ཕྱིར་རོ་ཞེས་གསུངས་སོ། །འདི་སྐད་བསྟན་པར་འགྱུར་ཏེ། དངོས་པོ་གང་ཞིག་རང་བཞིན་དང་བཅས་པ་དེ་ཉིད་ནི་གོར་མ་ཆག་པར་ཐེར་ཟུག་མ་ཡིན་པ་དང་། མི་རྟག་པ་ཞིག་ཏུ་འགྱུར་དགོས་སོ་ཞེས་བསྒྱུར་བ་ནི་འགྱུར་འཆུགས་པ་འདྲ་སྟེ། ཐེར་ཟུག་ཏུ་གནས་པ་རང་བཞིན་མི་འདོར་བ་ལ་འཆད་དགོས་པའི་ཕྱིར་དང་། རང་བཞིན་དང་བཅས་ན་ཐེར་ཟུག་མ་ཡིན་པ་དང་། མི་རྟག་པ་ཞིག་ཏུ་འགྱུར་དགོས་ན་རང་བཞིན་མེད་པའི་སྒྲུབ་བྱེད་དུ་དེ་གཉིས་བཀོད་པ་དང་འགལ་བའི་ཕྱིར་རོ། །དེས་ན་ནག་མཚོའི་འགྱུར་ལ་དངོས་པོ་གང་ཞིག་རང་བཞིན་གྱིས་ཡོད་པ་དེ་ནི་ཐེར་ཟུག་ཏུ་གནས་པའམ་ཉམས་པར་འགྱུར་བ་ཞིག་ཏུ་འགྱུར་རོ། །ཞེས་བསྒྱུར་བ་ལྟར་ལེགས་སོ་ཞེས་བྲིས་པ་ནི་མི་འཐད་དེ། ཐེར་ཟུག་གི་སྐད་དོད་ཀུ་ཊེཥྛ་ཞེས་པ་བརྩེགས་པའམ། བསགས་པའམ། བྱས་པ་ལ་འཇུག་པས། མིག་སོགས་ཀྱི་རང་བཞིན་སྟོང་པ་ཉིད་ནི་རང་བཞིན་ཡིན་ཏེ། ཐེར་ཟུག་གནས་པ་སྟེ་བྱས་པ་མ་ཡིན། འཇིག་པ་སྟེ་མི་རྟག་པ་མ་ཡིན་པའི་ཕྱིར་ཞེས་པའི་དོན་དུ་འཆད་དགོས་པའི་ཕྱིར་རོ། །འདི་ནི་རྩ་ཤེར་ལས། རང་བཞིན་བྱས་པ་ཅན་ཞེས་བྱར། །ཇི་ལྟ་བུར་ན་རུང་བར་འགྱུར། །རང་བཞིན་དག་ནི་བཅོས་མིན་དང་། །གཞན་ལ་ལྟོས་པ་མེད་པ་ཡིན། །ཞེས་པའི་དོན་ཡིན་ནོ། །ཕྱི་སྟོང་པ་ཉིད་ནི། 

གཉིས་ཀ་སྟོང་པ་ཉིད་ནི། 

སྟོང་པ་ཉིད་སྟོང་པ་ཉིད་ནི། 

འདིའི་སྟོང་གཞི་སྔར་བཤད་པ་ལྟར་རང་རང་ངོ་བོས་སྟོང་པའི་སྟོང་ཉིད་ཡིན་པར་བཞེད་དོ། །ཆེན་པོ་སྟོང་པ་ཉིད་ནི། 

དོན་དམ་པ་སྟོང་པ་ཉིད་ནི། 

འདུས་བྱས་སྟོང་པ་ཉིད་ནི། 

འདུས་མ་བྱས་སྟོང་པ་ཉིད་ནི། 

མཐའ་ལས་འདས་པ་སྟོང་པ་ཉིད་ནི། 

ཐོག་མ་དང་ཐ་མ་མེད་པ་སྟོང་པ་ཉིད་ནི། 

དོར་བ་མེད་པ་སྟོང་པ་ཉིད་ནི། 

འགྲེལ་པར་མཚན་གཞི་གསལ་བར་མ་གསུངས་ཀྱང་། གཞན་དུ་བྱང་ཕྱོགས་སོ་བདུན་ལ་བཤད་པ་དང་འདྲའོ། །རང་བཞིན་སྟོང་པ་ཉིད་ནི། 

འདི་དང་སྟོང་པ་ཉིད་སྟོང་པ་ཉིད་སྟོང་གཞིའི་ཆོས་ཅན་འདྲ་ཡང་། སྔ་མ་སྟོང་ཉིད་དངོས་པོའི་བློ་ཅན་གྱི་འཛིན་པ་བཟློག་པའི་ཕྱིར་ཡིན་ལ། འདི་ནི་འཕགས་པ་རྣམས་ཀྱིས་ཤེས་མཐོང་གིས་གསར་དུ་བྱས་སམ་སྙམ་པའི་དོགས་པ་བཟློག་པའི་ཕྱིར་དུ་ཡིན་ནོ། །ཆོས་ཐམས་ཅད་སྟོང་པ་ཉིད་ནི། 

རང་གི་མཚན་ཉིད་སྟོང་པ་ཉིད་ནི། 

ཚིག་རྐང་དང་པོ་གཉིས་ཀྱིས་སྟོང་ཉིད་ངོས་བཟུང་ནས། དེ་ནས་ཚིགས་བཅད་བཅུ་གསུམ་གྱིས་སྟོང་གཞིའི་ཆོས་ཅན་རྒྱས་པར་བཤད་པ་སྟེ། གཟུགས་ནས་རྣམ་མཁྱེན་གྱི་བར་གྱི་རང་གི་མཚན་ཉིད་ངོས་གཟུང་བའོ། །འདི་ནི་རང་མཚན་དང་སྤྱི་མཚན་གཉིས་ཀྱི་ཟླས་ཕྱེ་བའི་རང་མཚན་ཡིན་པས་མི་རྟག་སྡུག་བསྔལ་སོགས་སྡུག་བསྔལ་བདེན་པ་སྤྱིའི་མཚན་ཉིད་དང་། འདི་ནས་བཤད་པ་ལྟ་བུ་གཟུགས་སོགས་རང་གི་མཚན་ཉིད་ཡིན་པ་དབུ་མ་ཐལ་འགྱུར་བས་ཐ་སྙད་དུ་ཁས་མི་ལེན་པ་མ་ཡིན་ཏེ། ཆོས་མངོན་པའི་མདོ་ལས་རང་གི་མཚན་ཉིད་དང་སྤྱིའི་མཚན་ཉིད་ཅེས་གསུངས་པའི་དོན་མདོ་སྡེ་པས་དོན་དམ་པར་དོན་བྱེད་ནུས་མི་ནུས་ལ་འདོད་ཀྱང་། འདིར་ཐ་སྙད་དུ་ཆོས་དེ་རང་ཉིད་ཐུན་མོང་མ་ཡིན་པར་མཚོན་པ་དང་། ཐུན་མོང་བར་མཚོན་པ་ལ་འཆད་པའི་ཕྱིར། དེ་ལྟར་ན་མདོ་ལས། ཆོས་དང་། གང་ཟག་དང་། དེ་དག་གི་ནང་ཚན་ཀུན་གཞི་དང་། ཉོན་ཡིད་དང་། རང་རིག་དང་། སྣང་བ་སེམས་སུ་གསུངས་པ་དང་། བདེན་པ་བཞི་དང་། བདེན་པ་གཉིས་ལ་སོགས་པ་གྲུབ་མཐའ་སྨྲ་བ་བཞི་ཆར་གྱིས་ཐ་སྙད་ཐུན་མོང་དུ་ཁས་ལེན་དགོས་པ་རྣམས་ལ་རིགས་པས་དཔྱད་པའི་ཚེ་ངོས་འཛིན་ཚུལ་མི་འདྲ་བ་རེ་རེ་ཡོད་པའི་གནད་མ་རྟོགས་པར་གཞི་གཅིག་དངོས་སྨྲ་བས་བདེན་གྲུབ་ཏུ་གཏན་ལ་དབབ་པའི་ཕྱིར་ན་དབུ་མ་པས་ཐ་སྙད་དུའང་ཁས་མི་ལེན་ནོ་ཞེས་སྨྲ་བ་རྣམས་ནི་གསུང་རབ་འཆད་མ་ཤེས་སོ། །ཚིགས་བཅད་ཐ་མས་ནི་སྟོང་ཚུལ་རྒྱས་པར་བཤད་པའོ། །ཁམས་ཀྱི་བདག་ཉིད་སྦྲུལ་གདུག་འདོད། །ཅེས་པའི་འགྲེལ་པར་འཛིན་པར་ཆོས་མཐུན་པའི་སྒོ་ནས་ཁམས་རྣམས་ནི་སྦྲུལ་གདུག་པའི་མཚན་ཉིད་ཅན་ནོ་ཞེས་བྱ་བའི་དོན་ཏོ་ཞེས་གསུངས་པ་ལྟར་ན། ཁམས་ཀྱི་སྐད་དོད་དྷ་ར་ཞེས་པ་འཛིན་པ་ལ་འཇུག་ཅིང་། སྦྲུལ་གདུག་པས་སྲོག་ཆགས་འཛིན་པ་དང་ཆོས་མཚུངས་པ་སྟེ། མདོ་སྡེ་རྒྱན་ལས། ཐུགས་རྗེའི་བདག་ཉིད་སྦྲུལ་ཆེན་ལྟ་བུས་རིགས་བཤད་དབུགས་འདྲའི་ཆོས་རྣམས་ཀྱིས། །ཞེས་གསུངས་པ་དང་མཐུན་ནོ། །ཡང་གསེར་འོད་དམ་པའི་མདོ་ལས། སྐྱེས་བུའི་ལུས་ཀྱི་ཁམས་དྲུག་པོ་ཁང་སྟོང་གཅིག་གི་ནང་དུ་སྦྲུལ་དྲུག་གནས་པ་དང་འདྲ་བར་གསུངས་པ་ལྟར་ན་ཆོས་མཚུངས་སྔ་མ་དང་མི་འདྲ་བ་ཞིག་ཀྱང་དགོས་པར་སྣང་ངོ་། །མི་དམིགས་པ་སྟོང་པ་ཉིད་ནི། 

དངོས་པོ་མེད་པའི་ངོ་བོ་ཉིད་སྟོང་པ་ཉིད་ནི། 

གཉིས་པ་བསྡུས་པའི་རབ་དབྱེ་རྣམ་བཞི་བཤད་པ་ལ། དངོས་པོ་སྟོང་པ་ཉིད་ནི། 

དངོས་པོ་མེད་པ་སྟོང་པ་ཉིད་ནི། 

རང་གི་ངོ་བོ་སྟོང་པ་ཉིད་ནི། 

འདིའི་སྟོང་གཞིའི་ཆོས་ཅན་སྟོང་ཉིད་ཡིན་ཀྱང་སྟོང་ཉིད་རྒྱུ་རྐྱེན་གྱིས་བྱས་སམ་སྙམ་པའི་དོགས་པ་བཟློག་པའི་ཆེད་དུ་ཡིན་ནོ། །གཞན་གྱི་ངོ་བོ་སྟོང་པ་ཉིད་ནི། 

འདིའི་སྟོང་གཞིའི་ཆོས་ཅན་ཡང་སྟོང་ཉིད་ཡིན་ལ། དེ་ལ་གཞན་གྱིས་དངོས་པོ་ཞེས་བརྗོད་པའི་རྒྱུ་མཚན་ནི་འགྲེལ་པར་གཞན་གྱི་དངོས་པོ་ནི་མཆོག་ཏུ་བྱུང་བའི་དེ་ཁོ་ན་ཉིད་དོ། །དེའི་མཆོག་ཏུ་བྱུང་བ་ཉིད་ནི་རྟག་ཏུ་ཡོད་པ་ཉིད་དོ། །རྣམ་པ་གཅིག་ཏུ་ན་གཞན་གྱི་དངོས་པོ་ནི་ཡེ་ཤེས་ཕུལ་དུ་བྱུང་བས་རྟོགས་པར་བྱ་བའི་དངོས་པོ་སྟེ། དེ་ནི་དེ་ཉིད་ཀྱིས་སྟོང་ངོ་། །ཡང་ན་ཕ་རོལ་ན་ཡོད་པ་ནི་གཞན་གྱི་དངོས་པོའོ། །འཁོར་བ་ལས་འདས་ཕྱིར་གཞན་གྱི་དངོས་པོ་ཞེས་བྱ་བ་ནི་ཡང་དག་པའི་མཐའ་སྟེ། རྣམ་པར་འགྱུར་བ་མེད་པའི་དོན་དེ་བཞིན་ཉིད་སྟོང་པ་ཉིད་ཀྱི་མཚན་ཉིད་ཅན་གྱི་སྟོང་པ་ཉིད་ལ་ནི་གཞན་གྱི་དངོས་པོ་སྟོང་པ་ཉིད་དོ་ཞེས་བཤད་དོ། ། བཞི་པ་ལུང་ཁུངས་སྨྲོས་ཏེ་མཇུག་སྡུད་བསྟན་པ་ནི། ཤེས་རབ་སོགས་སོ། ། བཞི་པ་ཚུལ་དེས་ཐོབ་པའི་ཡོན་ཏན་བསྡུས་ཏེ་བསྟན་པ་ལ་གསུམ་སྟེ། དོན་དམ་རྟོགས་པའི་ཡོན་ཏན། ཀུན་རྫོབ་རྟོགས་པའི་ཡོན་ཏན། ཟུང་དུ་འཇུག་པའི་ཡོན་ཏན་ནོ། །དང་པོ་ནི། 

གཉིས་པ་ནི། 

གསུམ་པ་ནི། 

སེམས་བསྐྱེད་དྲུག་པ་བཤད་ཟིན་ཏོ།། །། 

སེམས་བསྐྱེད་བདུན་པ་ལ་གཉིས་ཏེ། སྙོམས་པར་འཇུག་པའི་ཡོན་ཏན། ཕར་ཕྱིན་ལྷག་པའི་ཡོན་ཏན་ནོ། །དང་པོ་ནི། 

མདོ་སྡེ་ས་བཅུ་པ་ལས། ཀྱེ་རྒྱལ་བའི་སྲས། བྱང་ཆུབ་སེམས་དཔའི་ས་དྲུག་པ་ཡན་ཆད། བྱང་ཆུབ་སེམས་དཔའ་འགོག་པ་ལ་སྙོམས་པར་འཇུག་སྟེ། བྱང་ཆུབ་སེམས་དཔའ་ས་བདུན་པ་འདི་ལ་གནས་པའི་བྱང་ཆུབ་སེམས་དཔའ་ནི་སེམས་ཀྱི་སྐད་ཅིག་སྐད་ཅིག་ལ་ཡང་འགོག་པ་ལ་སྙོམས་པར་འཇུག་ཅིང་ལྡང་སྟེ། འགོག་པ་མངོན་དུ་བྱས་ཞེས་པ་ནི་མི་བྱའོ། །ཞེས་རྒྱས་པར་གསུངས་སོ། །གཉིས་པ་ནི། 

འགྲེལ་པར། ཤེས་རབ་ཉིད་རྣམ་པ་ཁྱད་པར་ཅན་དུ་ཞུགས་པ་ལ་ཐབས་དང་། སྨོན་ལམ་དང་། སྟོབས་དང་། ཡེ་ཤེས་ཞེས་ཤེས་པར་བྱ་སྟེ། རབ་ཏུ་རྣམ་པར་འབྱེད་པའི་གནས་སྐབས་ཁོ་ནར་ཤེས་རབ་ལ་ཤེས་རབ་ཀྱི་ཕ་རོལ་ཏུ་ཕྱིན་པ་ཞེས་བརྗོད་ཀྱི་གཞན་དུ་ནི་མ་ཡིན་ནོ། །ཞེས་གསུངས། རྣམ་པ་ཁྱད་པར་ཅན་དུ་ཞུགས་པའི་དོན་ནི་དབུས་མཐར། མི་ཟད་པ་དང་རྟགས་འཇུག་དང་། །ངེས་དང་ལོངས་སྤྱོད་སྨིན་པར་བྱེད། །ཞེས་པའི་དོན་ཏེ། སློབ་དཔོན་སེང་གེ་བཟང་པོས་ཕ་རོལ་དུ་ཕྱིན་པ་བཞི་ནི། ཤེས་རབ་ཀྱི་ཕ་རོལ་དུ་ཕྱིན་པའི་ནང་དུ་འདུས་པའི་ཕྱིར་ཞེས་གསུངས་པ་ལྟར་རོ། །སེམས་བསྐྱེད་པ་བདུན་པ་བཤད་ཟིན་ཏོ།། །། 

སེམས་བསྐྱེད་པ་བརྒྱད་པ་ལ་གསུམ་སྟེ། སྔར་གྱི་དགེ་བ་ལས་ལྷག་པའི་ཡོན་ཏན། ས་རང་གི་སྤང་རྟོགས་ཀྱི་ཡོན་ཏན། ས་ཕྱི་མ་རྫོགས་པར་བྱེད་པའི་ཡོན་ཏན་ནོ། །དང་པོ་ནི། 

སྔར་གྱི་དགེ་བ་ལས་ལྷག་པར་ཐོབ་ཚུལ་ནི། མདོ་སྡེ་ས་བཅུ་པ་ལས། ཀྱེ་རྒྱལ་བའི་སྲས་འདི་ལྟ་སྟེ། དཔེར་ན། རྒྱ་མཚོ་ཆེན་པོར་འགྲོ་བའི་གྲུ་བོ་ཆེ་ནི་རྒྱ་མཚོ་ཆེན་པོ་ལ་མ་ཐུག་གི་བར་དུ་ཆེད་དུ་བསྐྱོད་ཅིང་འགྲོ་བར་བྱ་བ་ཡིན་ཏེ། གང་གི་ཚེ་རྒྱ་མཚོ་ཆེན་པོ་ལ་ཕྱིན་མ་ཐག་ཏུ་རླུང་གི་དཀྱིལ་འཁོར་གྱིས་བསྐྱོད་ནས་ཆེད་དུ་བསྐྱོད་མི་དགོས་པར་འགྲོ་སྟེ། དེས་རྒྱ་མཚོ་ཆེན་པོ་ལ་ཉིན་གཅིག་ཅི་ཆོད་པ་དེ་ནི་སྔོན་ཆེད་དུ་བསྐྱོད་ཅིང་འགྲོ་བས་ལོ་བརྒྱར་ཡང་དེ་སྲིད་དུ་ཚད་མེད་པར་ཕྱིན་པར་མི་ནུས་སོ། །ཀྱེ་རྒྱལ་བའི་སྲས་དེ་བཞིན་དུ་བྱང་ཆུབ་སེམས་དཔའི་དགེ་བའི་རྩ་བའི་ཚོགས་ཤིན་དུ་བསགས་པ་ཐེག་པ་ཆེན་པོ་ཡང་དག་པར་སྒྲུབ་པ་ཡང་བྱང་ཆུབ་སེམས་དཔའི་སྤྱོད་པའི་རྒྱ་མཚོར་ཕྱིན་ནས་ལྷུན་གྱིས་གྲུབ་པའི་ཡེ་ཤེས་ཀྱིས་ཡུད་ཙམ་གཅིག་ལ་ཐམས་ཅད་མཁྱེན་པའི་ཡེ་ཤེས་ཅི་ཙམ་གནོན་པ་དེ་ནི་སྔོན་གྱི་ཆེད་དུ་བྱ་བའི་ལས་ཀྱི་བསྐལ་པ་འབུམ་དུའང་དེ་སྙེད་དུ་དཔག་ཏུ་མེད་པ་གནོན་པར་མི་ནུས་སོ། །ཞེས་གསུངས་པ་ལྟ་བུའོ་ཞེས་གསུངས་སོ། ། གཉིས་པ་ལ་གསུམ་སྟེ། ཕར་ཕྱིན་ལྷག་པའི་ཡོན་ཏན། རྟོགས་པ་ལྷག་པའི་ཡོན་ཏན། སྤང་བ་ལྷག་པའི་ཡོན་ཏན་ནོ། །དང་པོ་ནི། 

འགྲེལ་པར། འདིས་ས་དང་པོ་བསྐྱེད་པར་འགྱུར་བ་ན། སྨོན་ལམ་ཆེན་པོ་བཅུ་ལ་སོགས་པ་སྨོན་ལམ་འབུམ་ཕྲག་གྲངས་མེད་པ་ཕྲག་བཅུ་གང་དག་མངོན་པར་བཏབ་པ་དེ་དག་འདི་ལ་ཡོངས་སུ་དག་པར་འགྱུར་བས་འདིའི་སྨོན་ལམ་གྱི་ཕ་རོལ་ཏུ་ཕྱིན་པ་ཆེས་ལྷག་པར་འགྱུར་རོ། །བྱང་ཆུབ་སེམས་དཔའ་རྣམས་ཀྱི་ས་མི་གཡོ་བ་དེ། གཞོན་ནུའི་སར་རྣམ་པར་གཞག་སྟེ། དགུ་པར་ནི་རྒྱལ་ཚབ་ཐོབ་ལ། བཅུ་པར་ནི་འཁོར་ལོས་སྒྱུར་བ་ལྟར་རྒྱལ་བ་རྣམས་ཀྱི་དབང་བསྐུར་རོ། །ཞེས་གསུངས་པ་ལྟར་རོ། །གཉིས་པ་ནི། 

འདི་ལ་མདོ་དགོད་པ་དང་། མདོའི་དོན་བཤད་པ་གཉིས། དང་པོ་ནི། མདོ་སྡེ་ས་བཅུ་པ་ལས། ཀྱེ་རྒྱལ་བའི་སྲས་དག་དེ་ལྟར་བྱང་ཆུབ་སེམས་དཔའི་ས་མི་གཡོ་བ་འདི་ལ་གནས་པའི་བྱང་ཆུབ་སེམས་དཔའ་སྔོན་གྱི་སྨོན་ལམ་གྱི་སྟོབས་བསྐྱེད་པ་དང་། ཆོས་ཀྱི་སྒོའི་རྒྱུན་དེ་ལ་གནས་པ་དེ་ལ། སངས་རྒྱས་བཅོམ་ལྡན་འདས་རྣམས་དེ་བཞིན་གཤེགས་པའི་ཡེ་ཤེས་ཉེ་བར་སྒྲུབ་པར་ཡང་མཛད་དེ། དེ་ལ་འདི་སྐད་ཅེས་ཀྱང་བཀའ་སྩལ་ཏོ། །རིགས་ཀྱི་བུ་ལེགས་སོ་ལེགས་སོ། །སངས་རྒྱས་ཀྱི་ཆོས་རྗེས་སུ་རྟོག་པར་བྱ་བ་ལ་འདི་ནི་དོན་དམ་པའི་བཟོད་པ་ཡང་ཡིན་ན། འོན་ཀྱང་རིགས་ཀྱི་བུ་གང་ངེད་ཀྱི་སྟོབས་བཅུ་དང་མི་འཇིག་པ་བཞི་ལ་སོགས་པ་སངས་རྒྱས་ཀྱི་ཆོས་མ་འདྲེས་པ་ཕུན་སུམ་ཚོགས་པ་དེ་ཁྱོད་ལ་མེད་ཀྱི་སངས་རྒྱས་ཀྱི་ཆོས་ཕུན་སུམ་ཚོགས་པ་དེ་ཡོངས་སུ་བཙལ་བའི་ཕྱིར་སྦྱོར་བ་བྱོས་ཤིག བརྩོན་འགྲུས་རྩོམས་ཤིག བཟོད་པའི་སྒོ་འདི་ཉིད་ཀྱང་མ་དོར་ཤིག རིགས་ཀྱི་བུ་ཁྱོད་ཀྱིས་དེ་ལྟར་ཞི་བས་རྣམ་པར་ཐར་པ་གནས་པ་ཐོབ་ཀྱང་བྱིས་པ་སོ་སོའི་སྐྱེ་བོ་མ་ཞི་བ་རབ་ཏུ་མ་ཞི་བ་ཉོན་མོངས་པ་སྣ་ཚོགས་ཀུན་ཏུ་འབྱུང་བར་འགྱུར་བ་རྣམ་པར་རྟོག་པ་རྣམ་པ་སྣ་ཚོགས་ཀྱིས་ཡིད་དབྱེན་སྤྱོ་བ་འདི་དག་ལ་སོམས་ཤིག གཞན་ཡང་རིགས་ཀྱི་བུ་སྔོན་གྱི་སྨོན་ལམ་དང་ཞེས་རྒྱ་ཆེར་འབྱུང་བ་ནས་གལ་ཏེ་སངས་རྒྱས་བཅོམ་ལྡན་འདས་དེ་དག་གིས་བྱང་ཆུབ་སེམས་དཔའ་དེ་ལ་ཐམས་ཅད་མཁྱེན་པའི་ཡེ་ཤེས་མངོན་པར་སྒྲུབ་པའི་སྒོ་རྣམས་སུ་གཞུག་པར་མ་མཛད་དུ་ཟིན་ན་དེ་དེ་ཉིད་ཀྱི་ཚེ་ཡོངས་སུ་མྱ་ངན་ལས་འདའ་བར་འགྱུར་ཏེ། ཞེས་བྱ་བ་ལ་སོགས་པའི་བར་དུ་གསུངས་པ་ལྟ་བུའོ། ། གཉིས་པ་ལ་བཞི་སྟེ། འགོག་པ་ངོས་བཟུང་། དེ་ལས་བསླང་དགོས་པའི་ཚད། བསླང་བའི་དགོས་པ། མ་བསླངས་བའི་ཉེས་དམིགས་སོ། །དང་པོ་ནི། སྤྲོས་པ་མཐའ་དག་བཀག་པའི་ཆོས་དབྱིངས་ཐེག་ཆེན་རང་གི་རྟོགས་བྱ་ཐུན་མོང་མ་ཡིན་པ་སྟེ། རང་གི་ངོ་བོའི་སྒོ་ནས་མིང་གིས་བརྗོད་པར་མི་ནུས་ཀྱང་ཐ་སྙད་དུ་གདུལ་བྱ་ལ་བསྟན་པའི་ཚེ་འགོག་པ་ཞེས་ཐ་སྙད་བྱས་པ་སྟེ། དོན་དམ་པ་ཞེས་དང་། ཆོས་དབྱིངས་ཞེས་སོགས་མིང་གི་ཐ་སྙད་བྱས་པ་དང་འདྲའོ། །དེ་ཉིད་ཡང་དག་མཐའ་དང་དོན་གཅིག་པར་འགྲེལ་པ་འདིར་གསུངས་ཤིང་། རྣམ་གྲངས་གཞན་ཡང་དབུས་མཐར། སྟོང་པ་ཉིད་ནི་མདོར་བསྡུ་ན། །དེ་བཞིན་ཉིད་དང་ཡང་དག་མཐའ། །མཚན་མ་མེད་དང་དོན་དམ་དང་། །ཆོས་ཀྱི་དབྱིངས་ནི་རྣམ་གྲངས་སོ། །ཞེས་གསུངས་ལ། འདི་དག་བྱང་ཆུབ་སེམས་འགྲེལ་ལས། བྱང་ཆུབ་སེམས་ཀྱི་རྣམ་གྲངས་སུ་གསུངས་པ་དང་ཡང་གནད་གཅིག་སྟེ། གནས་སྐབས་དེར་རྟོགས་བྱ་རྟོགས་བྱེད་དམ་ཡུལ་ཡུལ་ཅན་ཐ་དད་དུ་མེད་པའི་ཕྱིར་རོ། །གཉིས་པ་ནི། སྤྲོས་བྲལ་དེ་ཉིད་ཐོས་བསམ་གྱིས་ཤེས་པ་ཐེག་ཆེན་གྱི་ཚོགས་ལམ་དང་། སྒོམ་བྱུང་གིས་གསལ་སྣང་ཐོབ་པ་ཐེག་ཆེན་གྱི་སྦྱོར་ལམ་དང་། མངོན་སུམ་དུ་མཐོང་བ་མཐོང་ལམ་ནས་ཡོད་ཀྱང་འགོག་པ་ཐོབ་ཅེས་པའི་ཐ་སྙད་ནི་མི་མཛད་ལ། དེ་ཉིད་ས་དྲུག་པར་ཤེར་ཕྱིན་ལྷག་པར་ཐོབ་པས་རྗེས་ཐོབ་ཏུ་ཡང་མཚན་འཛིན་འགོག་པའི་ནུས་པ་སྔ་མ་ལས་ཆེས་ལྷག་པའི་ནུས་པ་ཐོབ་པའི་ཚེ་ན་འགོག་པ་ཐོབ་ཅེས་པའི་ཐ་སྙད་མཛད་ཅིང་ས་བདུན་པར་ནུས་པ་མཐར་ཐུག་པ་ཐོབ་པས། མདོ་སྡེ་རྒྱན་ལས། མཚན་མེད་ཅེས་པའི་ཐ་སྙད་ཀྱང་མཛད་ལ་མཚན་འཛིན་སྐྱེ་མི་སྲིད་པ་ནི་མ་ཡིན་ནོ། །དེ་ཉིད་ས་བརྒྱད་པར་མཚན་འཛིན་མ་ལུས་པར་སྤངས་ཟིན་པས་རྩོལ་མེད་དུ་འཇོག་ནུས་པའི་ཚེ་ན་དགོས་པ་དང་བཅས་པ་དང་། དགོས་པ་མེད་པ་གཉིས་ལས། དང་པོ་ནི། ས་དེའི་ངོས་སྐལ་གྱི་སྤང་བྱ་སྤོང་བའི་ཆེད་དུ་མཉམ་པར་བཞག་པ་ཡིན་ལ། ཕྱི་མ་ནི་བསླང་དགོས་པའི་ཚད་དོ། །ཁ་ཅིག་༥༣གནད་འདི་མ་རྟོགས་པར་དེ་དག་གིས་ནི་ས་བརྒྱད་པར་རྣམ་པར་མི་རྟོག་པའི་ཡེ་ཤེས་ལ་དབང་བསྒྱུར་ཐོབ་ནས་དེ་ཙམ་ལ་མཉམ་པར་བཞག་པ་ན་དེ་ལས་བསླངས་ནས་སངས་རྒྱས་ཀྱི་སྟོབས་ལ་སོགས་པ་ཐོབ་པའི་རྒྱུར་རྗེས་ཐོབ་ཏུ་ཚོགས་གསོག་པ་ལ་བསྐུལ་ཞིང་། ཆོས་ཉིད་མངོན་སུམ་དུ་རྟོགས་པའི་མི་རྟོག་ཡེ་ཤེས་ཉན་རང་གིས་ཀྱང་འཐོབ་པར་གསུངས་པས། དེ་ཁོ་ན་ཉིད་ཀྱི་རྟོགས་པ་ཡོད་ན། ཚོགས་གཞན་གསོག་པ་ལ་འབད་པ་མི་དགོས་ཀྱི། དེ་ཉིད་ལ་གོམས་པའི་ཆོག་གོ་ཞེས་པ་ནི་མི་མཁས་པའི་བབ་ཆོལ་དུ་སྨྲ་བའོ། །ཞེས་བྲིས་སོ། །མི་འཐད་དེ། ས་བརྒྱད་པར་རྣམ་པར་མི་རྟོག་པའི་ཡེ་ཤེས་ལ་མཉམ་པར་བཞག་པ་ཙམ་ལས་བསླངས་ན་དེ་ཉིད་སྐབས་འདིར་འགོག་དགོས་པ་ལས། མདོ་ཉིད་ལས་སངས་རྒྱས་ཀྱི་ཆོས་རྗེས་སུ་རྟོགས་པར་བྱ་བ་ལ་འདི་ནི་དོན་དམ་པའི་བཟོད་པ་ཡང་ཡིན་ནོ་ཞེས་དང་། རིགས་ཀྱི་བུ་ལེགས་སོ་ལེགས་སོ་ཞེས་པའི་གཏང་རག་བྱིན་པ་མི་འཐད་པར་ཐལ་བའི་ཕྱིར་རོ། །ཉན་རང་ལ་བདག་མེད་གཉིས་རྟོགས་པ་ཡོད་ཀྱང་ཆོས་ཉིད་མངོན་སུམ་དུ་རྟོགས་པའི་མི་རྟོག་ཡེ་ཤེས་ཡོད་པ་ནི་ཐེག་པ་ཆེ་ཆུང་ལྟ་བ་ཐ་དད་པར་མེད་པའི་ལུགས་སུ་སྣང་བས་སྔར་བཀག་ཟིན་ནོ། །གནད་ཀྱི་དོན་ནི་འདི་ཡིན་ཏེ། སྤྲོས་པ་མཐའ་དག་བཀག་པའི་འགོག་པ་ལ་མཉམ་པར་བཞག་པ་ཙམ་དང་། སྙོམས་པར་འཇུག་པ་ཙམ་ནི་མ་བཀག་སྟེ། སྔར་བཤད་པ་ལྟར་དགོས་པ་ཡོད་པའི་ཚེ་མཉམ་པར་བཞག་དགོས་པའི་ཕྱིར་དང་། གལ་ཏེ་བཀག་ན་སྙོམས་པར་འཇུག་པ་ལ་ལེགས་སོ་བྱིན་ནས་བསླང་བ་མི་རིགས་པར་དང་པོ་ཉིད་ནས་སྙོམས་པར་མ་འཇུག་གཅིག་ཅེས་བརྗོད་རིགས་པའི་ཕྱིར་རོ། །དེས་ན་ངོས་སྐལ་གྱི་སྒྲིབ་པ་སྤོང་པའི་ཚེ་མཉམ་པར་བཞག་ཟིན་ནས་ས་འདིར་རྩོལ་མེད་དུ་སྙོམས་པར་འཇུག་ནུས་པས་དགོས་པ་མེད་བཞིན་དུ་མཉམ་པར་བཞག་པ་དང་། སྙོམས་པར་འཇུག་པ་ཙམ་ཡང་བཀག་སྟེ། དེའི་ཚེ་སངས་རྒྱས་ཀྱི་ཆོས་སྒྲུབ་པ་དང་སེམས་ཅན་གྱི་དོན་བྱེད་པ་གཉིས་ཀ་རྒྱུན་ཆད་པའི་ཕྱིར་རོ། །འདི་ནི་ཤེར་ཕྱིན་ལས། རྫོགས་སྨིན་སྦྱང་གསུམ་མ་བྱས་པར་ཡང་དག་མཐའ་མངོན་སུམ་དུ་བྱེད་པ་བཀག་པ་དང་དོན་གཅིག་པའི་ཕྱིར་རོ། །གསུམ་པ་ནི་འོན་ཀྱང་རིགས་ཀྱི་བུ་གང་ངེད་ཀྱི་སྟོབས་བཅུ་དང་། ཞེས་སོགས་ཏེ་གོ་སླའོ། །བཞི་པ་ནི་གལ་ཏེ་སངས་རྒྱས་བཅོམ་ལྡན་འདས་དེ་དག་གིས་ཞེས་སོགས་ཏེ། དེ་ཉིད་ཀྱི་ཚེ་ཡོངས་སུ་མྱ་ངན་ལས་འདའ་བར་འགྱུར་ཞེས་པའི་དོན། ཉིར་སྣང་ལས། འོ་ན་དེའི་མྱ་ངན་ལས་འདས་པ་དེ་ནི་ཉན་ཐོས་ཀྱི་མྱང་འདས་ནི་མ་ཡིན་ཏེ། དེ་ཡིད་ལ་བྱེད་པ་ནི་སེམས་བསྐྱེད་པ་ནས་བརྩམས་ཏེ་རིང་དུ་སྤོང་བའི་ཕྱིར་རོ། །སངས་རྒྱས་ཀྱི་མྱ་ངན་ལས་འདས་པ་ཡང་མ་ཡིན་ཏེ། སྒོམ་པས་སྤང་བར་བྱ་བ་མ་སྤང་པའི་ཕྱིར་རོ། །དེས་ན་གང་ཞིག་ཡིན་ཅེ་ན་སྤྱིར་མྱང་འདས་ལ་རྩེ་མོ་ཐོབ་ནས་དགེ་རྩ་ཆད་པ་མྱ་ངན་ལས་འདས་པ་དང་། བཟོད་པ་ཐོབ་པ་ནས་ངན་འགྲོ་མྱ་ངན་ལས་འདས་པ་དང་། བསམ་གཏན་ཐོབ་པ་ན་དེའི་ཡན་ལག་མྱ་ངན་ལས་འདས་པ་དང་། རྒྱུན་དུ་ཞུགས་པ་ན་སྲིད་པ་བརྒྱད་པ་མྱ་ངན་ལས་འདས་པ་དང་།ཕྱིར་འོང་ལ་འདོད་པའི་སྲིད་པ་གཉིས་པ་མྱ་ངན་ལས་འདས་པ་དང་། ཕྱིར་མི་འོང་ལ་འདོད་པའི་ཁམས་མྱ་ངན་ལས་འདས་པ་དང་། དགྲ་བཅོམ་པ་རྣམས་ལ་ལྷག་བཅས་ལྷག་མེད་ཀྱི་མྱ་ངན་ལས་འདས་པ་དང་། དགོངས་པ་ཅན་གྱི་མྱ་ངན་ལས་འདས་པ་དང་རྣམ་པ་བརྒྱད་ཡོད་པ་ལས་ཕྱི་མ་སྟེ། རེ་ཞིག་གཞན་དོན་རྒྱུན་ཆད་པ་ལ་དགོངས་ནས་མྱང་འདས་སུ་བཏགས་པ་ཡིན་པར་བཤད་དོ། །

འགྲེལ་པར་རྣམ་པར་མི་རྟོག་པའི་ཡེ་ཤེས་ཀྱི་ཉི་མ་ཤར་བས། མུན་པ་ལྟར་ཉོན་མོངས་པ་སྔར་བྱུང་བ་འཁོར་བར་སྐྱེ་བའི་རྒྱུར་གྱུར་བ་ཁམས་གསུམ་ན་སྤྱོད་པ་གང་ཡིན་པ་དེ་དག་ཐམས་ཅད་ཀྱང་རྩ་བ་དང་བཅས་པར་ཞི་བ་ཁོ་ནར་འགྱུར་ལ། དེ་སྤངས་པས་ཁམས་གསུམ་གྱི་བླ་མ་ཉིད་དུ་གྱུར་དུ་ཟིན་ཀྱང་ཞེས་གསུངས་པའི་དོན་རྣམ་པར་མི་རྟོག་པའི་ཡེ་ཤེས་ཀྱི་ཉི་མ་ཤར་བ་ནི་དབང་བསྒྱུར་ཐོབ་པ་སྟེ། ས་བརྒྱད་པའི་སྐབས་སོ། །འཁོར་བར་སྐྱེ་བའི་རྒྱུ་ལ་གཉིས་ཏེ། སོ་སོ་སྐྱེ་བོའི་སྐབས་ཀྱི་ཉོན་མོངས་པ་མཚན་ཉིད་པ་དང་། མ་དག་ས་བདུན་གྱི་གནས་སྐབས་ཀྱི་རྣམ་རྟོག་ལ་ཉོན་མོངས་ཀྱི་མིང་གི་བཏགས་པའོ། །རྩ་བ་དང་བཅས་པ་ནི་ས་བོན་སླར་མི་སྐྱེ་བའི་ཆོས་ཅན་དུ་བྱས་པའོ། །དེ་སྤངས་པས་ཁམས་གསུམ་གྱི་བླ་མ་ཉིད་དུ་འགྱུར་བ་ནི་ཁམས་གསུམ་དུ་སྐྱེ་བ་མི་ལེན་པའོ། །མདོར་ན་དཔལ་ཕྲེང་སོགས་ཀྱི་མདོའི་དགོངས་པ་རྒྱུད་བླ་དང་མངོན་རྟོགས་རྒྱན་གྱིས་འགྲེལ་པའི་ཚེ་མ་རིག་བག་ཆགས་ཀྱི་ས་དང་། ཟག་མེད་ཀྱི་ལས་ལ་བརྟེན་ནས་བསམ་གྱིས་མི་ཁྱབ་པའི་འཆི་འཕོ་བ་དང་། ཡིད་ཀྱི་རང་བཞིན་གྱི་ལུས་ལེན་པ་ས་བཅུ་པའི་བར་དུ་ཡོད་པར་གསུངས་ལ། མདོ་སྡེ་ས་བཅུ་པ་སོགས་ཀྱི་དགོངས་པ་མདོ་སྡེ་རྒྱན་གྱིས་འགྲེལ་བའི་ཚེ་འཁོར་བར་སྐྱེ་བ་ལེན་པའི་སྒོ་ནས་སེམས་ཅན་གྱི་དོན་བྱེད་པ་ས་བདུན་པ་མན་ཆད་ན་ཡོད་ཅིང་། ས་བརྒྱད་པ་ནས་སྐྱེ་བ་མི་ལེན་པར་སྤྲུལ་པའི་ལུས་ཀྱི་ཚོགས་རྫོགས་པར་གསུངས་པ་གཉིས་ཡོད་པ་ལས་འདི་ནི་ཕྱི་མའི་དབང་དུ་བྱས་པ་སྟེ། གཞུང་འོག་མ་རྩ་འགྲེལ་གྱིས་ཤེས་སོ། །ཁ་ཅིག་༥༤ས་བརྒྱད་པ་ནས་ཉོན་མོངས་པ་རྩ་བ་དང་བཅས་པ་སྤངས་ཞེས་པའི་ཚིག་གིས་འཁྲུལ་གཞི་བྱས་ནས་ས་བདུན་པའི་བར་དུ་བདེན་འཛིན་ཅན་གྱི་ཉོན་མོངས་པ་ཡོད་པར་འདོད་པ་ལ་ནི་སྔར་ལུང་རིགས་ཀྱི་དགག་པ་ཡང་ཡང་བྱས་པས་བཏགས་ཟིན་པ་ལ་ཐག་པས་ཅི་ཞིག་བྱ། གསུམ་པ་ནི། 

འགྲེལ་པར་འདིར་འཁོར་བ་ནི་འགགས་མོད་ཀྱི་དེ་ལྟར་ན་ཡང་འདི་ལ་དབང་བཅུ་པོ་དག་ཉེ་བར་སྐྱེ་ལ། དེ་དག་གིས་ནི་ཡིད་ཀྱི་རང་བཞིན་གྱི་ལུས་ཀྱི་སྒོ་ནས་བདག་ཉིད་ཀྱིས་དངོས་པོ་སྣ་ཚོགས་པར་སྟོན་པར་བྱེད་དོ། །དེའི་ཕྱིར་འདིའི་ཚོགས་མ་ལུས་པ་ཡོངས་སུ་རྫོགས་པར་མི་འགལ་ལོ། །ཞེས་གསུངས་ཏེ། ཡིད་ཀྱི་རང་བཞིན་གྱི་ལུས་ལ་སྔར་བཤད་པ་ལྟར་གཉིས་ཡོད་པར་གསལ་ལོ། །ཁ་ཅིག༥༥ དཔལ་ཕྲེང་གི་མདོ་ལས་བཤད་པ་ལྟར་གྱི་ཡིད་ཀྱི་རང་བཞིན་གྱི་ལུས་ཀྱི་སྒོ་ནས་ཞེས་འཆད་པ་ནི་མདོ་སོ་སོའི་དགོངས་པ་མ་ཕྱེད་པ་སྟེ་སྔར་བཤད་ཟིན་ཏོ། །གཞུང་འདིའི་དགོངས་པ་ནི་ལས་ཉོན་གྱི་དབང་གིས་འཁོར་བར་སྐྱེ་བ་ས་དང་པོ་ནས་སྤངས། སྙིང་རྗེ་དང་སྨོན་ལམ་གྱི་དབང་གིས་སྐྱེ་བ་ནི་ས་བརྒྱད་པ་ནས་སྤངས་ཟིན་པས་དེ་ཡན་ཆད་དུ་དབང་བཅུའི་སྒོ་ནས་སངས་རྒྱས་ཀྱི་ཆོས་རྫོགས་པར་བྱེད་ཅེས་པ་སྟེ་གཞུང་ཉིད་ལས་གསལ་ལོ། །སེམས་བསྐྱེད་པ་བརྒྱད་པ་བཤད་ཟིན་ཏོ།། །། 

སེམས་བསྐྱེད་དགུ་པ་ལ་གཉིས་ཏེ། ཕར་ཕྱིན་ལྷག་པའི་ཡོན་ཏན། ཡོན་ཏན་གཞན་ཡང་ཐོབ་ཚུལ་ལོ། །དང་པོ་ནི། 

གཉིས་པ་ནི། 

སོ་སོ་ཡང་དག་རིགས་བཞིའི་ས་མཚམས་ལ། བྱེ་བྲག་ཏུ་སྨྲ་བས་ཉན་ཐོས་དགྲ་བཅོམ་པས་ཀྱང་ཐོབ་པར་འདོད་པ་དང་། སེམས་ཙམ་པས་ས་དགུ་པ་ནས་མཚན་ཉིད་པ་ཐོབ་པར་འདོད་པ་དང་། མངོན་རྟོགས་རྒྱན་ནས་སངས་རྒྱས་ཀྱི་ཐུན་མོང་མ་ཡིན་པའི་ཡོན་ཏན་དུ་བཤད་པ་དང་གསུམ་ལས། དང་པོ་ནི། མངོན་པ་སྡེ་བདུན་གྱི་དགོངས་པ་དང་། གཉིས་པ་ནི། མདོ་སྡེ་ས་བཅུ་པའི་དགོངས་པ་དང་། གསུམ་པ་ནི། ཤེར་ཕྱིན་གྱི་མདོའི་དགོངས་པ་ཡིན་པས་སློབ་དཔོན་འདིས་བར་པ་དེ་ཉིད་བཞེད་དེ། མདོ་སྡེ་ས་བཅུ་པའི་དགོངས་པ་འགྲེལ་པའི་སྐབས་ཡིན་པའི་ཕྱིར་རོ། །སེམས་བསྐྱེད་པ་དགུ་པ་བཤད་ཟིན་ཏོ།། །།

སེམས་བསྐྱེད་པ་བཅུ་པ་ལ་གསུམ་སྟེ། རྒྱལ་ཚབ་ཏུ་དབང་བསྐུར་བ། ཕར་ཕྱིན་གྱི་ཡོན་ཏན་ལྷག་པ། ཕར་ཕྱིན་གྱི་སྒྲ་དོན་བཤད་པའོ། །དང་པོ་ནི། 

བྱང་ཆུབ་སེམས་དཔའི་ས་བཅུ་པ་ལ་གནས་པའི་བྱང་ཆུབ་སེམས་དཔའ་ལ་ནི་སངས་རྒྱས་བཅོམ་ལྡན་འདས་རྣམས་ཀྱིས་དབང་བསྐུར་ཏེ། མདོ་སྡེ་ས་བཅུ་པ་ལས། དེ་ལ་ཏིང་ངེ་འཛིན་གྲངས་མེད་པ་འབུམ་ཕྲག་བཅུ་ཅི་སྙེད་པའི་ཐ་མ་ལ་བྱང་ཆུབ་སེམས་དཔའི་ཏིང་ངེ་འཛིན་ཐམས་ཅད་མཁྱེན་པའི་ཡེ་ཤེས་དང་ཁྱད་པར་མེད་པར་དབང་བསྐུར་བ་དང་ལྡན་པ་ཞེས་བྱ་བ་མངོན་དུ་འགྱུར་ཏེ། དེ་མངོན་དུ་གྱུར་མ་ཐག་ཏུ་སྟོང་གསུམ་འབུམ་ཕྲག་བཅུའི་གཏོས་དང་མཉམ་པའི་རིན་པོ་ཆེ་ཆེན་པོའི་པདྨ་རིན་པོ་ཆེ་རྣམ་པ་ཐམས་ཅད་ཀྱི་མཆོག་དང་ལྡན་པས་སྤྲས་པ་ཞེས་བྱ་བ་ནས། རྒྱས་པར་སྟོང་གསུམ་འབུམ་ཕྲག་བཅུ་ཚང་བའི་རྡུལ་ཕྲ་རབ་ཀྱི་རྡུལ་སྙེད་ཀྱི་པདྨའི་འཁོར་དང་ལྡན་པ་འབྱུང་བར་འགྱུར་ཏེ། བྱང་ཆུབ་སེམས་དཔའ་དེའི་ལུས་ཀྱང་དེ་དང་འཚམས་ཤིང་དེའི་རྐྱེན་དུ་བབ་པར་གནས་སོ། །དེ་ནི་ཏིང་ངེ་འཛིན་དེ་ཐོབ་མ་ཐག་ཏུ་པདྨ་དེ་ལ་འདུག་པར་ཀུན་ཏུ་སྣང་ངོ་། །དེ་དེ་ལ་འདུག་པ་དང་། སངས་རྒྱས་བཅོམ་ལྡན་འདས་ཀྱི་ཞིང་དུ་ཀུན་ནས་གདན་འཛོམས་པ་རྣམས་ཀྱི་མཛོད་སྤུ་ནས་འོད་ཟེར་དག་བྱུང་ནས་བྱང་ཆུབ་སེམས་དཔའ་དེ་ལ་དབང་བསྐུར་བར་མཛད་དོ་ཞེས་བྱ་བའི་བར་དུ་གསུམ་པ་ལྟ་བུའོ། །གཉིས་པ་ནི། ཡེ་ཤེས་སོགས་སོ། །གསུམ་པ་ནི། ཆར་སྤྲིན་སོགས་སོ། །སེམས་བསྐྱེད་པ་བཅུ་པ་བཤད་ཟིན་ཏོ།། །། 

གསུམ་པ་རྣམ་གྲངས་ལྷག་པའི་སྒོ་ནས་སའི་ཡོན་ཏན་བསྟན་པ་ལ་གཉིས་ཏེ། ས་བདུན་ཡོན་ཏན་གྲངས་ཀྱིས་བསྒྲེ་བའི་ཚུལ། ས་གསུམ་ཡོན་ཏན་རྡུལ་གྱིས་བསྒྲེ་བའི་ཚུལ་ལོ། །དང་པོ་ལ་གཉིས་ཏེ། དང་པོའི་ཡོན་ཏན་བརྒྱ་ཕྲག་བཅུ་གཉིས་བཤད། གཉིས་པ་སོགས་ལ་འགྱུར་གྱིས་བསྒྲེ་ཚུལ་བཤད་པའོ། །དང་པོ་ནི། 

འགྲེལ་པར་མདོ་དྲངས་པའི་གོ་རིམ་དང་ཅུང་ཟད་མི་མཐུན་པ་འབྱུང་བ་ནི། ཏིང་ངེ་འཛིན་བརྒྱ་ཐོབ་ཅིང་དེ་དག་ལ་སྙོམས་པར་འཇུག་པ་སྟེ། སངས་རྒྱས་བརྒྱ་མཐོང་བ་དང་། དེ་དག་གིས་བྱིན་གྱིས་བརླབས་ཀྱང་ཡང་དག་པར་ཤེས་པ་དང་། འཇིག་རྟེན་གྱི་ཁམས་བརྒྱ་གཡོ་བར་བྱེད་པ་དང་། ཞིང་བརྒྱར་ཡང་འགྲོ་བ་དང་། འཇིག་རྟེན་གྱི་ཁམས་བརྒྱར་སྣང་བར་བྱེད་པ་དང་། སེམས་ཅན་བརྒྱ་ཡོངས་སུ་སྨིན་པར་བྱེད་པ་དང་། བསྐལ་པ་བརྒྱར་གནས་པར་བྱེད་པ་དང་། བསྐལ་པ་བརྒྱ་ལ་སྔོན་དང་ཕྱི་མའི་མཐར་འཇུག་པ་དང་། ཆོས་ཀྱི་སྒོ་བརྒྱ་རྣམ་པར་འབྱེད་པ་དང་། ལུས་བརྒྱ་ཀུན་དུ་སྟོན་པ་དང་། ལུས་རེ་རེ་ཡང་འཁོར་བྱང་ཆུབ་སེམས་དཔའ་བརྒྱ་བརྒྱ་དང་ལྡན་པར་ཀུན་ཏུ་སྟོན་པ་ཞེས་འབྱུང་ངོ་། །གཉིས་པ་ནི། 

གཉིས་པ་ལ་གསུམ་སྟེ། ས་བརྒྱད་པའི། ས་དགུ་པའི། ས་བཅུ་པའི་ཡོན་ཏན་ནོ། །དང་པོ་ནི། 

གཉིས་པ་ནི།

གསུམ་པ་ལ་གཉིས་ཏེ། གྲངས་ཀྱིས་བསྒྲེ་བའི་ཡོན་ཏན། སྤྲུལ་པ་སྟོན་པའི་ཡོན་ཏན་ནོ། །དང་པོ་ནི། 

གཉིས་པ་ནི། 

གཉིས་པ་འབྲས་བུ་སངས་རྒྱས་ཀྱི་ས་ལ་གཉིས་ཏེ། སྤྱིའི་རྣམ་པར་བཞག་པ་དང་། གཞུང་གི་དོན་ལ་འཇུག་པའོ། །དང་པོ་ལ་བཞི་སྟེ། སངས་རྒྱས་ལ་ཡེ་ཤེས་མེད་པའི་ཕྱོགས་དགག གཉིས་སྣང་ཡོད་པའི་ཕྱོགས་དགག རང་ལུགས་འཐད་ལྡན་བཞག ཐུན་མོང་མ་ཡིན་པའི་སྐུའི་རྣམ་བཞག་བཤད་པའོ། །དང་པོ་ནི། སྔོན་གྱི་དབུ་མ་པར་རློམ་པ་ཁ་ཅིག ཡུལ་ཅན་ཤེས་པ་དང་། ཤེས་བྱའི་སྣང་བ་ཐམས་ཅད་ཀྱི་རྒྱུ་ནི་མ་རིག་པ་ཡིན་ལ། དེ་ཉིད་ལམ་གོམས་པར་བྱས་པས་རིམ་གྱིས་སྤངས་ཏེ། བག་ཆགས་ཤིན་ཏུ་ཕྲ་བའང་ས་བཅུ་རྒྱུན་གྱི་ཐ་མ་ལ་རྡོ་རྗེ་ལྟ་བུའི་ཏིང་ངེ་འཛིན་གྱིས་དྲུངས་ནས་ཕྱུངས་ནས་དེའི་རྗེས་སུ་ནམ་མཁའ་ལ་འཇའ་ཡལ་བ་ལྟར་རིག་པ་ཆོས་ཀྱི་དབྱིངས་ལ་ཐིམ་ནས་དབྱིངས་སྒྲིབ་བྲལ་འབའ་ཞིག་ཏུ་གྱུར་པ་ཡིན་གྱི། སྐུ་དང་ཕྲིན་ལས་དང་། ཡེ་ཤེས་ཀྱི་སྣང་བ་ཐམས་ཅད་ནི་གཞན་སྣང་འབའ་ཞིག་གོ་ཞེས་འདོད་དོ། །དེ་ལ་ཤེས་པ་དང་། ཤེས་བྱའི་སྣང་བ་ཐམས་ཅད་ཀྱི་རྒྱུ་མ་རིག་པ་ཡིན་པ་ཡང་མི་འཐད་དེ། མ་རིག་པ་ནི་འཁྲུལ་སྣང་གི་རྐྱེན་ཙམ་དུ་ཟད་ཀྱི་རྒྱུ་ནི་རང་རང་གི་རྒྱུ་རྐྱེན་སྔ་མ་ཉིད་ཡིན་པའི་ཕྱིར། གཞན་དུ་ན་རྒྱུན་མཐའི་ཡེ་ཤེས་ཉིད་ཀྱང་མ་རིག་པའི་འབྲས་བུ་ཡིན་པས་སྤང་བྱར་འགྱུར་ལ། དེ་ལྟར་ན་རང་ངམ་གཉེན་པོ་གཞན་གྱིས་སྤང་བ་གང་ཡིན། རང་ཉིད་ཀྱིས་སྤོང་བ་ཡང་མ་ཡིན་ཏེ། རང་ཉིད་རང་གི་སྤང་བྱར་འགལ་བས་སོ། །གཉེན་པོ་གཞན་གྱིས་ཀྱང་མ་ཡིན་ཏེ་སློབ་ལམ་ལ་དེ་བས་སྟོབས་ཆེ་བ་མེད་ཅིང་། སངས་རྒྱས་ལའང་ཡེ་ཤེས་མེད་པས་སོ། །ཅི་སྟེ་གཉེན་པོས་སྤོང་བ་མ་ཡིན་གྱི་རྒྱུ་བག་ཆགས་ཟད་པས་རང་འགགས་སུ་འགྱུར་རོ་སྙམ་ན། བག་ཆགས་དེ་ཉིད་གང་གིས་སྤོང་། རྒྱུན་མཐའི་ཡེ་ཤེས་ཀྱིས་སྤོང་སྙམ་ན་དེ་ཡང་ཁྱེད་ལ་མི་རུང་སྟེ། རྒྱུན་མཐའི་ཡེ་ཤེས་ནི་འཁྲུལ་སྣང་ཡིན་པས་དེ་སྤོང་བར་མི་ནུས་ཏེ། སྤང་བྱ་ཐམས་ཅད་ཀྱི་ནང་ནས་ཤིན་ཏུ་སྤང་དཀའ་བ་ཡིན་པས་སོ། །ཤིན་ཏུ་སྤང་དཀའ་བ་དེ་དག་གི་གཉེན་པོ་མི་དགོས་པས་རང་འགགས་སུ་འགྱུར་ན། གོང་གི་སྤང་བྱ་རྣམས་ནི་སྤང་སླ་བས། གཉེན་པོ་མི་དགོས་པར་འགྱུར་ལ། དེ་ལྟར་གཉེན་པོ་བསྒོམ་པ་ལ་མི་ལྟོས་པར་འགྲོ་བ་ཐམས་ཅད་འབད་མེད་དུ་གྲོལ་བར་ཐལ་བ་ལ་བཟློག་ཏུ་མེད་དོ། །རྒྱུན་མཐའི་ཡེ་ཤེས་དེས་རིག་པ་ཕྱི་མ་བསྐྱེད་ན་སངས་རྒྱས་ཀྱི་སར་རིག་པ་མེད་པ་འགལ་ཞིང་། མི་སྐྱེད་ན་ཆོས་དབྱིངས་བསྟོད་པར་ས་དང་པོ་ནས་སངས་རྒྱས་ཀྱི་སའི་བར་དུ་ཆོས་སྐུ་རྟོགས་པ་གོང་འཕེལ་དུ་འགྱུར་བ་ཚེས་གཅིག་ནས་བཅོ་ལྔའི་བར་གྱི་ཟླ་བའི་དཔེ་དང་སྦྱར་ཏེ་གསུངས་པ་དང་འགལ་ལོ། །རྒྱུན་མཐའི་ཡེ་ཤེས་ཀྱིས་ཡེ་ཤེས་དང་། སྤང་བྱ་གཉིས་ཀྱི་ནང་ནས་སྤང་བྱ་རྒྱུན་གཅོད་པར་བྱེད་པ་ཡིན་གྱི་ཡེ་ཤེས་རྒྱུན་གཅོད་པ་ནི་མི་འཐད་དེ། ཆོས་དབྱིངས་བསྟོད་པ་ལས། ཇི་ལྟར་འོ་མ་དང་འདྲེས་ཆུ། །སྣོད་གཅིག་ན་ནི་གནས་པ་ལས། །ངང་པ་འོ་མ་འཐུང་བྱེད་ཅིང་། །ཆུ་ནི་མ་ཡིན་དེ་བཞིན་གནས། །དེ་ཉིད་ཉོན་མོངས་ཀྱིས་གཡོགས་ན། །ཡེ་ཤེས་ལུས་ནི་གཅིག་གནས་ཀྱང་། །རྣལ་འབྱོར་པ་ཡིས་ཡེ་ཤེས་ལེན། །མི་ཤེས་པ་ནི་འདོར་བར་བྱེད། །ཅེས་གསུངས་པས་སོ། །སྐུ་དང་ཡེ་ཤེས་ལ་སོགས་པ་རང་རྒྱུད་ཀྱིས་བསྡུས་པ་མེད་པར་གཞན་སྣང་ཁོ་ན་ཡིན་ན་ཚོགས་ལམ་པ་ལྟ་བུ་ལ་དངོས་སུ་སྣང་བ་དེ་ཉིད། དེ་དག་གི་སེམས་ཡིན་ནམ། དེ་ལས་གཞན་པ་ཞིག་ཡིན། དང་པོ་ལྟར་ན་ཚོགས་ལམ་ཐོབ་པ་ཉིད་ན་སྟོབས་བཅུ་ལ་སོགས་པའི་ཡེ་ཤེས་ཐམས་ཅད་དང་། མཚན་དཔེ་ལ་སོགས་པའི་གཟུགས་སྐུའི་ཡོན་ཏན་ཐམས་ཅད་ཡོངས་སུ་རྫོགས་པར་འགྱུར་ཏེ། དེ་དག་ཏུ་སྣང་བ་ནི་ཚོགས་ལམ་པ་རང་གི་སེམས་ཡིན་ཞིང་། དེ་ལས་གཞན་པའི་སྐུ་དང་ཡེ་ཤེས་སངས་རྒྱས་རང་རྒྱུད་ཀྱིས་བསྡུས་པ་མེད་པའི་ཕྱིར་རོ། །གཞན་ཡིན་ན་སངས་རྒྱས་རང་སྣང་དང་གདུལ་བྱའི་སེམས་སྣང་གཉིས་ཀ་ལས་མ་གཏོགས་པའི་སྐུ་དང་ཡེ་ཤེས་ལ་སོགས་པ་ནི་ངོ་མཚར་བའི་གནས་སོ། །གཉིས་པ་ནི་ཕྱིས་ཀྱི་དབུ་མ་པར་རློམ་པ་ཁ་ཅིག༥༦ འདི་ལ་སངས་རྒྱས་མ་ཐོབ་བར་དུ་བློ་གཅིག་གིས་སྐད་ཅིག་མ་གཅིག་ལ་ཆོས་ཅན་སོ་སོར་སྣང་བ་དང་། ཆོས་ཉིད་གཉིས་ཀ་དངོས་སུ་མཁྱེན་པ་མི་འོང་བས་དེ་གཉིས་མཁྱེན་པ་རེས་འཇོག་ཏུ་འོང་ངོ་། །བདེན་འཛིན་གྱི་བག་ཆགས་མ་ལུས་པ་ཟད་དེ་སངས་རྒྱས་པ་ན་དུས་རྟག་ཏུ་དོན་དམ་བདེན་པ་མངོན་སུམ་དུ་རྟོགས་པའི་མཉམ་གཞག་ལ་བཞུགས་པས་དེ་ལས་བཞེངས་པའི་མཉམ་རྗེས་རེས་འཇོག་མེད་པའི་ཕྱིར་དང་། བདེན་གཉིས་རང་འགྲེལ་ལས། མཁྱེན་པའི་སྐད་ཅིག་གཅིག་གིས་ནི། །ཤེས་བྱའི་དཀྱིལ་འཁོར་ཀུན་ཁྱབ་ཅན། །ཞེས་གསུངས་པ་ལྟར་ཡིན་པས་མཉམ་བཞག་གི་ཡེ་ཤེས་དེ་ལས་ངོ་བོ་ཐ་དད་པའི་ཇི་སྙེད་པ་མཁྱེན་པའི་རྗེས་ཐོབ་ཀྱི་ཡེ་ཤེས་མེད་པའི་ཕྱིར་ན་ཡེ་ཤེས་གཅིག་གིས་བདེན་པ་གཉིས་ཀྱི་ཤེས་བྱ་ཐམས་ཅད་མཁྱེན་པར་འདོད་དགོས་སོ། །གང་གི་ཚེ་ཆོས་ཉིད་ལ་ལྟོས་ཏེ་ཇི་ལྟ་བ་མཁྱེན་པའི་ཡེ་ཤེས་སུ་སོང་བ་དེའི་ཚེ་བློ་དེའི་ངོར་གཉིས་སུ་སྣང་བ་ཐམས་ཅད་ཉེ་བར་ཞི་བས་ཡེ་ཤེས་དེ་ཆུ་ལ་ཆུ་བཞག་པ་བཞིན་དུ་རོ་གཅིག་ཏུ་ཞུགས་པ་ཡིན་ལ་གང་གི་ཚེ་ཆོས་ཅན་ལ་ལྟོས་ཏེ་ཇི་སྙེད་པ་མཁྱེན་པར་སོང་བ་དེའི་ཚེ་ཡུལ་ཡུལ་ཅན་སོ་སོར་སྣང་བའི་གཉིས་སྣང་ཡོད་ཀྱང་གཉིས་སྣང་འཁྲུལ་བའི་བག་ཆགས་དྲུང་ནས་ཕྱུང་བས་སྣང་ཡུལ་ལ་མ་འཁྲུལ་པའི་གཉིས་སྣང་ཡིན་གྱི་འཁྲུལ་བའི་སྣང་བ་མ་ཡིན་ཏེ། འདི་མ་འཁྲུལ་བའི་ཚུལ་གཞན་དུ་ལེགས་པར་བཤད་ཟིན་ཏོ། །སངས་རྒྱས་ཀྱི་སར་མཉམ་རྗེས་གཉིས་ཀ་ཡོད་པ་ནི། རྒྱུད་བླ་མ་ལས། ཤེས་རབ་ཡེ་ཤེས་རྣམས་གྲོལ་རྣམ་ཞེས་སོགས་ཀྱིས་བསྟན་ལ། རྗེས་ལས་ཐོབ་པ་ཞེས་པའི་དོན་ཡང་མཉམ་བཞག་ལས་ལངས་པའི་རྗེས་ཞེས་དུས་སྔ་ཕྱིའི་རྗེས་མ་ཡིན་གྱི་མཉམ་བཞག་དེའི་སྟོབས་ཀྱིས་ཐོབ་པའམ་དེ་ལས་བྱུང་བའི་དོན་ཏོ། །དེས་ན་ཆོས་ཅན་ལ་ལྟོས་ཏེ་ཅི་ལྟ་བ་མཁྱེན་པ་མ་ཡིན་ནོ། །དོན་འདི་ལེགས་པར་ཤེས་ན་བདེན་གཉིས་ལས། བརྟགས་པའི་ངོ་བོས་དབེན་པ་ཡི། །ཅི་ལྟར་སྣང་བ་འདི་ཁོ་ན། །བརྟེན་ཏེ་སྐྱེས་པ་ཐམས་ཅད་ནི། །ཐམས་ཅད་མཁྱེན་པས་མངོན་སུམ་གཟིགས། །ཞེས་སོགས་ཀྱི་དོན་ཡང་ཅི་ལྟ་བ་བཞིན་རྟོགས་པར་འགྱུར་རོ། །ཞེས་བྱ་བ་བྲིས་སོ། །དེ་ལ་སངས་རྒྱས་ཀྱི་སར་མཉམ་རྗེས་རེས་འཇོག་མེད་པ་དང་ཡེ་ཤེས་གཅིག་གིས་ཤེས་བྱ་མ་ལུས་པ་ཅིག་ཆར་དུ་མཁྱེན་པ་དོན་ལ་འཐད་ཀྱང་ཁྱེད་ལ་འགལ་ཏེ། ཆོས་ཉིད་ལ་ལྟོས་ཏེ་ཇི་ལྟ་བ་མཁྱེན་པའི་ཡེ་ཤེས་སུ་སོང་བའི་བློ་དེ་ཉིད་ཆོས་ཅན་ལ་ལྟོས་ཏེ་ཇི་སྙེད་པ་མཁྱེན་པའི་ཡེ་ཤེས་སུ་སོང་ངམ་མ་སོང་། སོང་ན་དེའི་ཚེ་གཉིས་སྣང་ཡོད་པར་འགྱུར་ཏེ། ཆོས་ཅན་ལ་ལྟོས་ཏེ་ཇི་སྙེད་པར་སོང་བའི་བློ་ཡིན་པའི་ཕྱིར། ཁྱབ་པ་ཁས། མ་སོང་ན་དེའི་ཚེ་བློ་དེ་ལས་གཞན་པ་ཞིག་ཆོས་ཅན་ལ་ལྟོས་ཏེ་ཇི་སྙེད་པར་སོང་བ་ཡིན་ནམ། དེའི་རྗེས་སུ་བྱུང་བའི་བློ་ཞིག་དེར་སོང་བ་ཡིན། དང་པོ་ལྟར་ན་བློ་གཅིག་གིས་ཆོས་ཅན་དང་། ཆོས་ཉིད་ཅིག་ཆར་དུ་མཁྱེན་པར་འདོད་པ་དང་འགལ་ལ། ཕྱི་མ་ལྟར་ན་མཉམ་རྗེས་རེས་འཇོག་མེད་པ་དང་འགལ་ལོ། །ཇི་སྙེད་པ་མཁྱེན་པའི་ཡེ་ཤེས་ལ་གཉིས་སྣང་ཡོད་པ་ཡང་མི་འཐད་དེ། དེས་གཉིས་སྣང་གི་བག་ཆགས་མ་ལུས་པར་སྤངས་པའི་ཕྱིར། མ་ཁྱབ་ན། གཉིས་སྣང་འཁྲུལ་པའི་བག་ཆགས་མ་ལུས་པར་སྤངས་ན་གཉིས་སྣང་འཁྲུལ་པ་མེད་པས་ཁྱབ་པར་འདོད་པ་ཅི་ཞིག བློ་གཅིག་ཉིད་ཅི་ལྟ་བ་ལ་ལྟོས་ནས་གཉིས་སྣང་ནུབ་པ་དང་། ཇི་སྙེད་པ་ལ་ལྟོས་ནས་གཉིས་སྣང་དང་བཅས་པའི་དོན་གང་ཡིན་གང་ཡང་རུང་བ་ཞིག་སྒྲུབས་ཤིག ཕྱི་མ་གྲུབ་སྟེ། ཅི་སྙེད་པ་ཡུལ་དུ་སྣང་ཞིང་ཡུལ་ཅན་དུ་མི་སྣང་། ཡེ་ཤེས་ཡུལ་ཅན་དུ་སྣང་ཞིང་ཡུལ་དུ་མི་སྣང་བའི་ཕྱིར་ཞེ་ན། སྔ་མ་ལ་ཡང་ཅིའི་ཕྱིར་མི་མཚུངས། གལ་ཏེ་མི་མཚུངས་ཏེ། ཇི་ལྟ་བ་རྟོགས་པའི་ཚེ་བློ་དེ་ཉིད་ཆུ་ལ་ཆུ་བཞག་པ་བཞིན་དུ་ཆོས་ཉིད་དང་རོ་གཅིག་ཏུ་ཞུགས་པའི་ཕྱིར་རོ་ཞེ་ན། ཇི་སྙེད་པ་རྟོགས་པའི་ཚེ་ནའང་གཉིས་སྣང་ནུབ་པར་ཁས་ལེན་དགོས་ཏེ། དེའི་ཚེ་ཡེ་ཤེས་དེ་ཉིད་ཆུ་ལ་ཆུ་བཞག་པ་བཞིན་དུ་ཇི་སྙེད་པ་དང་རོ་གཅིག་ཏུ་ཞུགས་པའི་ཕྱིར་རོ། །མ་གྲུབ་ན། སངས་རྒྱས་ཀྱི་ཡེ་ཤེས་ཆོས་ཅན། ཁྱོད་ལ་ཇི་ལྟ་བ་དང་ཇི་སྙེད་པ་ངོ་བོ་ཐ་དད་དུ་སྣང་བར་ཐལ། ཁྱོད་ལ་ཇི་ལྟ་བ་དེ་རང་དང་ངོ་བོ་གཅིག་ཏུ་སྣང་། ཇི་སྙེད་པ་དེ་རང་ལས་ངོ་བོ་གཞན་དུ་སྣང་བའི་ཕྱིར། རྟགས་གསལ་གར་སོང་ཨེ་རིག ཁྱབ་པ་འོ་ཅག་གིས་བྱེད་པ་ལགས་སོ། །གཞན་ཡང་ཉོན་ཅིག སངས་རྒྱས་ཀྱི་ཡེ་ཤེས་ཆོས་ཅན། ཁྱོད་ལ་དུས་ཅིག་ཆར་དུ་ཆོས་ཅན་ཇི་སྙེད་པ་སྐྱེ་འགག་དང་བཅས་པ་དང་། སྐྱེ་འགག་མེད་པ་གཉིས་ཀ་དངོས་སུ་སྣང་བར་ཐལ། ཁྱེད་ལ་དུས་ཅིག་ཆར་དུ་ཇི་སྙེད་པ་གཉིས་སྣང་དང་བཅས་པའི་ཚུལ་གྱིས་ཀྱང་སྣང་། དེའི་ཆོས་ཉིད་ཇི་ལྟ་བ་གཉིས་སྣང་ནུབ་པའི་ཚུལ་གྱིས་ཀྱང་སྣང་བའི་ཕྱིར་རོ། །འདི་གཉིས་སོ་སོར་ཕྲལ་བའི་ཁྱབ་པ་གཞུང་ལུགས་འདིའི་དགོངས་པ་ཡིན་མིན་ལེགས་པར་སོམས་ཤིག ཁྱེད་ལ་ནི་ཆོས་ཅན་ཇི་སྙེད་པ་སྣང་བ་ཙམ་གྱིས་ཀྱང་སྐྱེ་འགག་དང་བཅས་པར་སྣང་བར་ཁས་ལེན་དགོས་ཏེ། བདེན་གཉིས་ཀྱི་ལུང་དེ་སྐབས་འདིར་ཚད་ལྡན་དུ་ཁས་བླངས་པའི་ཕྱིར་རོ། །ཆོས་ཉིད་གཉིས་སྣང་ནུབ་པའི་ཚུལ་གྱིས་སྐྱེ་འགག་མེད་པར་སྣང་བས་མ་ཁྱབ་ན། རིགས་པ་དྲུག་ཅུ་པར། གང་གིས་སྐྱེ་བར་རྣམ་བརྟགས་པ། །རྣམ་པར་མི་མཁས་དེ་ཡིས་ནི། །རྐྱེན་ལས་བྱུང་བའི་དོན་མ་མཐོང་། །ཞེས་པའི་དོན་ཇི་ལྟར་འཆད། གསུམ་པ་ནི་འཕགས་པ་འོག་མ་གསུམ་གྱི་མཉམ་རྗེས་ཀྱིས་ཡུལ་རྟོགས་ཚུལ་མ་ཤེས་ན་སངས་རྒྱས་ཀྱི་ཡེ་ཤེས་ཀྱིས་ཤེས་བྱ་རྟོགས་ཚུལ་གྱི་རྣམ་གཞག་ཁྱད་པར་དུ་འཕགས་པ་ཡེ་ཤེས་པས་ཐོག་མར་དེ་བཤད་ན། འདིར་འཕགས་པ་གསུམ་ཆར་གྱིས་སྐྱེ་མེད་མངོན་སུམ་དུ་རྟོགས་པའི་ལུགས་ཡིན་པས། བདག་མེད་ལ་རྩེ་གཅིག་ཏུ་མཉམ་པར་བཞག་པའི་མཐོང་སྒོམ་གྱི་མཉམ་བཞག་ན་ཆོས་ཅན་ཇི་སྙེད་པ་མི་སྣང་སྟེ། དེའི་སྟོང་ཉིད་སྐྱེ་མེད་འཛིན་སྟངས་ཀྱི་གཙོ་བོར་འགྱུར་ཅིང་། ཆོས་ཐམས་ཅད་ཆོས་ཀྱི་དབྱིངས་སུ་རོ་གཅིག་པར་རྟོགས་པའི་གེགས་མ་ལུས་པར་མ་སྤངས་པའི་ཕྱིར་རོ། །དེའི་རྗེས་ལ་ཐོབ་པའི་ཡེ་ཤེས་ལ་ནི་ཆོས་ཅན་ཇི་སྙེད་པ་སྐྱེ་འགག་དང་བཅས་པར་སྣང་སྟེ། གཉིས་སྣང་གི་བག་ཆགས་མ་སྤངས་པས་སོ། །ཆོས་ཅན་ཇི་སྙེད་པ་གཉིས་སྣང་དང་བཅས་ཏེ་སྣང་སྟེ། དེའི་ཚེ་མི་རྟག་སྡུག་བསྔལ་སོགས་ཀྱི་རྣམ་པ་ཅན་ཡིན་པའི་ཕྱིར་རོ། །འོན་ཀྱང་བདེན་པར་འཛིན་པར་ནི་མི་འགྱུར་ཏེ། བདེན་པའི་སྐྱེ་མེད་མངོན་སུམ་དུ་རྟོགས་པའི་ཕྱིར་རོ། །མདོར་ན་མཉམ་བཞག་ཏུ་སྐྱེ་འགག་ཙམ་ཡང་མི་སྣང་བས་ཇི་ལྟ་བ་རྟོགས་པ་དང་། རྗེས་ཐོབ་ཏུ་བདེན་པའི་སྐྱེ་འགག་མི་སྣང་ཡང་ཐ་སྙད་དུ་སྐྱེ་འགག་སྣང་བས་ཇི་སྙེད་པ་རྟོགས་པ་གཉིས་རེས་འཇོག་ཏུ་འབྱུང་གི་ཅིག་ཆར་དུ་མི་འབྱུང་བ་ནི་ཆོས་ཐམས་ཅད་ཆོས་ཀྱི་དབྱིངས་སུ་རོ་གཅིག་ཏུ་རྟོགས་པའི་རྟོགས་པ་མཐར་མ་ཐུག་པའི་གནད་ཀྱིས་སོ། །ད་ནི་དེ་ལས་ཁྱད་དུ་འཕགས་པའི་ཚུལ་གྱིས་སངས་རྒྱས་ཀྱི་ཡེ་ཤེས་ཀྱིས་ཤེས་བྱ་མཁྱེན་ཚུལ་བཤད་པར་བྱ་སྟེ། གཞུང་འདིར། རོ་མཉམ་ཉིད་དུ་ཡང་དག་ཐུགས་སུ་ཆུད་པར་མཛད་གྱུར་ནས། །མཁྱེན་བཟང་ཁྱོད་ཀྱིས་སྐད་ཅིག་གིས་ནི་ཤེས་བྱ་ཐུགས་སུ་ཆུད། །ཅེས་ཏེ། ཤེས་བྱའི་སྒྲིབ་པ་ཕྲ་ཞིང་ཕྲ་བ་སྤངས་པའི་སྐད་ཅིག་མ་གཅིག་ལ་ཡེ་ཤེས་སྐད་ཅིག་མ་གཅིག་གིས་ཆོས་ཐམས་ཅད་ཆོས་ཀྱི་དབྱིངས་སུ་རོ་གཅིག་པར་རྟོགས་པའི་ཚེ་ཡེ་ཤེས་དེའི་ངོར་ཇི་ལྟ་བ་དང་། ཇི་སྙེད་པ་དང་། ཡུལ་ཅན་ཡེ་ཤེས་གསུམ་པོ་ངོ་བོ་ཐ་དད་དུ་མི་སྣང་ལ། དེའི་རྗེས་སུ་མཉམ་བཞག་དེ་ལས་ལངས་པ་ཡང་མི་སྲིད་དེ། ཐུགས་མཉམ་པར་མ་བཞག་པ་མི་མངའ་བ་སངས་རྒྱས་ཀྱི་ཐུན་མོང་མ་ཡིན་པའི་ཡོན་ཏན་དུ་གསུངས་པའི་ཕྱིར་དང་། དེས་ནས་བཟུང་སྟེ་ཡེ་ཤེས་དེའི་ངོར་དུས་སྔ་ཕྱིའི་དབྱེ་བ་ཡང་མེད་པའི་ཕྱིར་ཏེ། སྐྱེ་འགག་མི་སྣང་བའི་ཕྱིར་རོ། །དེ་གསུམ་དབྱེར་མེད་རོ་གཅིག་ཏུ་རྟོགས་པ་ལ་གདུལ་བྱའི་ངོར་ལྡོག་པའི་སྒོ་ནས་ཆ་ཤས་ཕྱེ་ན་ཇི་ལྟ་བ་རྟོགས་པའི་ཆ་ནས་མཉམ་བཞག་དང་། ཇི་སྙེད་པ་རྟོགས་པའི་ཆ་ནས་རྗེས་ཐོབ་དང་། ཡེ་ཤེས་དེ་ཉིད་རྟོགས་པའི་ཆ་ནས་སོ་སོ་རང་རིག་པ་ཞེས་པའི་ཐ་སྙད་འཇོག་ལ། ངོ་བོ་ཐ་དད་པ་མེད་པར་མ་ཟད་རྟོགས་ཚུལ་ཐ་དད་པ་ཙམ་ཡང་མེད་དོ། །དེས་ན་ཆོས་ཉིད་ཇི་ལྟ་བ་རྟོགས་ཀྱང་ཆོས་ཅན་ཇི་སྙེད་པའི་དབྱེ་བ་མ་འདྲེས་པ་སོ་སོར་རྟོགས་པའི་ཆ་ནས་འཕགས་པ་འོག་མའི་མཉམ་བཞག་ལས་ཁྱད་པར་འཕགས། ཆོས་ཅན་ཇི་སྙེད་པ་སྣང་ཡང་སྐྱེ་འགག་ཏུ་མི་སྣང་བ་དང་། གཉིས་སྣང་མེད་པའི་ཆ་ནས་འཕགས་པ་འོག་མའི་རྗེས་ཐོབ་ལས་ཁྱད་པར་དུ་འཕགས་ཏེ། གཞུང་ལུགས་ཚད་ལྡན་གྱི་བཤད་ཚུལ་ལ་བརྟེན་ནས། འདི་ཙམ་ཞིག་སྨྲ་བར་ནུས་ཀྱིས་དེས་ཡུལ་རྟོགས་ཚུལ་ཇི་ལྟ་བ་བཞིན་སོ་སོ་སྐྱེ་བོས་བསམ་པར་ག་ལ་ནུས། ད་ནི་དེ་དག་གི་སྒྲུབ་བྱེད་འགོད་པར་བྱ་སྟེ། གཉིས་སྣང་ནུབ་པའི་ལུང་ནི་ཇི་ལྟར་སྣོད་ཀྱི་དབྱེ་བས་ཞེས་སོགས་ཀྱི་རྩ་འགྲེལ་ཡིན་ལ། གཞན་ཡང་ཤེས་བྱའི་ཡུལ་སྐྱེ་བ་མེད་པ་ལ་ཡུལ་ཅན་གྱི་བློ་ཡང་སྐྱེ་བ་མེད་པར་ལྡན་པར་གསུངས་པ་རྣམས་ཀྱིས་བསྟན་ཏོ། །དེ་ཉིད་སྐྱེ་མེད་ལ་གཉིས་སྣང་ནུབ་པའི་ལུང་ཡིན་ནོ་སྙམ་ན་དེ་ཉིད་ཀྱིས་སྐྱེ་སོགས་ལ་ཡང་གཉིས་སྣང་ནུབ་པར་གྲུབ་སྟེ། སྐྱེ་བ་ཙམ་མི་སྣང་བ་གཉིས་སྣང་གི་སྐྱེ་བ་སྣང་བར་འགལ་བའི་ཕྱིར་རོ། །སངས་རྒྱས་ཀྱི་ཡེ་ཤེས་ལ་སྐྱེ་འགག་མེད་པའི་ལུང་ནི། རིགས་པ་དྲུག་ཅུ་པར། གང་གིས་སྐྱེ་དང་འཇིག་པ་དག །ཚུལ་འདི་ཡིས་ནི་སྤོང་གྱུར་པ། །རྟེན་ཅིང་འབྱུང་བ་གསུངས་པ་ཡི། །སངས་རྒྱས་དེ་ལ་ཕྱག་འཚལ་ལོ། །ཞེས་དང་། འདིར་ཡང་། དེ་ཚེ་སྐྱེ་བ་མེད་ཅིང་འགག་པ་མེད། །ཅེས་དང་། འགྲེལ་པར། ཡེ་ཤེས་ཀྱི་རང་བཞིན་ཅན་གྱི་སྐུ། ཤེས་བྱའི་བུད་ཤིང་སྐམ་པོ་མ་ལུས་པ་བསྲེགས་པ་ལས་ཤེས་བྱ་སྐྱེ་བ་མེད་པས་སྐྱེ་བ་མེད་པ་དང་ལྡན་པར་གྱུར་པ་གང་ཡིན་པ་འདི་ནི་སངས་རྒྱས་རྣམས་ཀྱི་ཆོས་ཀྱི་སྐུའོ། །ཞེས་དང་། མདོ་ལས་ཀྱང་། འཇམ་དཔལ་སྐྱེ་བ་མེད་ཅིང་འགག་པ་མེད་པ་ཞེས་བྱ་བ་འདི་ནི་དེ་བཞིན་གཤེགས་པའི་ཚིག་བླ་དགས་སོ། །ཞེས་གསུངས་པ་རྣམས་སོ། །གལ་ཏེ་དེ་དག་དོན་དམ་པར་སྐྱེ་འགག་མེད་པའི་དོན་ཡིན་གྱི་ཐ་སྙད་དུ་མ་ཡིན་ནོ་སྙམ་ན་དེ་ནི་མ་ཡིན་ཏེ། ཐ་སྙད་ནི་གདུལ་བྱའི་ངོར་ཁས་བླངས་པ་ཙམ་ཡིན་གྱི་སངས་རྒྱས་རང་སྣང་ལ་དོན་དམ་དང་ཐ་སྙད་གཉིས་སུ་དབྱེར་མེད་པའི་ཕྱིར་དང་། རྒྱུད་བླར། བསླུ་བའི་ཆོས་ཅན་ཕྱིར་ཞེས་པ་དང་འགྲེལ་པར་མི་རྟག་པ་དང་། འདུས་བྱས་དང་། བརྫུན་པ་དང་། བསླུ་བ་རྣམས་དོན་གཅིག་པར་གསུངས་ཤིང་། འདི་འཕགས་པ་འོག་མའི་ལམ་བདེན་ལ་ཡོད་ཅིང་། སངས་རྒྱས་ཀྱི་ཡེ་ཤེས་ལ་མེད་པ་གཅིག་དགོས་པ་ལས། དོན་དམ་པར་དེ་དག་མེད་པ་འཕགས་པ་འོག་མའི་ལམ་བདེན་ལ་ཡང་ཡོད་པའི་ཕྱིར་རོ། །དེ་ལྟར་ན་སངས་རྒྱས་ཀྱི་ཡེ་ཤེས་རྟག་པར་ཐལ་ཏེ། ཐ་སྙད་དུ་ཡང་སྐྱེ་འགག་དང་བྲལ་བའི་ཕྱིར་སྙམ་ན། ངེས་དོན་གྱི་བཀའ་དང་བསྟན་བཅོས་རྣམས་ལས། གཙང་བདག་བདེ་དང་རྟག་པའི་ཕ་རོལ་ཏུ་ཕྱིན་པར་གསུངས་པའི་སྟེང་དུ་སླེབ་འདུག་པས་ད་འདོད་ཐོག་དུ་བྱའོ། །བཞི་པ་ནི། སློབ་དཔོན་འདིས་སྐུ་གསུམ་གྱི་རྣམ་གཞག་མཛད་པའི་ཐ་སྙད་ནི་ཆོས་ཀྱི་སྐུ་དང་། ལོངས་སྤྱོད་རྫོགས་པའི་སྐུ་དང་། དེ་གཉིས་ཀྱི་རྒྱུ་མཐུན་གྱི་སྐུའོ། །དང་པོ་ནི། སྔར་བཤད་པའི་དབྱིངས་དང་ཡེ་ཤེས་དབྱེར་མེད་པ་དེ་ཉིད་དོ། །གཉིས་པ་ནི་དེ་ཉིད་མངོན་སུམ་དུ་མཛད་པའི་སྐུ་འོག་མིན་གྱི་གནས་ན་བཞུགས་པའི་མཚན་དང་དཔེ་བྱད་ཀྱིས་སྤྲས་པའོ། །གསུམ་པ་ནི་དེ་ཉིད་ཀྱི་སྐུ་གཅིག་གམ་བ་སྤུའི་ཁུང་བུ་གཅིག་ལའང་རང་གཞན་གྱི་དུས་གསུམ་གྱི་སྤྱོད་པ་དང་། འཁོར་འདས་ཀྱི་སྣང་བ་མ་ལུས་པ་སྟོན་པ་སྟེ། འདི་ལ་སྤྲུལ་པའི་སྐུ་ཞེས་པའི་ཐ་སྙད་ནི་མི་མཛད་པར་སྣང་ངོ་། །འདི་དག་ལ་སྐུ་གསུམ་ཞེས་པའི་ཐ་སྙད་མཛད་པ་ཡང་། དག་པ་འདི་ནི་བཞེད་པ་འཇུག་པ་ཡིས། །ཞེས་པའི་སྔ་འགྲེལ་དུ་སྐུ་གསུམ་རྫོགས་པར་བརྗོད་ནས་རྣམ་པར་རྟོག་པ་མི་མངའ་བར་ཟིན་ཀྱང་བཞེད་པ་ལ་མངའ་བསྒྱུར་བ་ཉིད་ཕུན་སུམ་ཚོགས་པར་བསྟན་པའི་ཕྱིར་བཤད་པ་ཞེས་པས་འགྲུབ་བོ། །འོ་ན་སྤྲུལ་སྐུའི་ཐ་སྙད་གཏན་མི་བཞེད་དམ་སྙམ་ན་དེ་ལྟ་བུའི་སྐུ་གསུམ་བརྙེས་ཟིན་ནས་གདུལ་བྱ་གང་ན་ཡོད་པའི་གནས་དེ་དང་དེར་མཛད་པ་བཅུ་གཉིས་ལ་སོགས་པའི་གང་ལ་ཅི་འདུལ་སྟོན་པ་ཉིད་སྤྲུལ་སྐུར་བཞེད་དེ། སླར་ཡང་མི་གཡོ་སྐུ་མངའ་ཁྱོད་ཀྱིས་སྲིད་གསུམ་བྱོན་ནས་སྤྲུལ་རྣམས་ཀྱིས་ཞེས་དང་། དེའི་འགྲེལ་པར། བཅོམ་ལྡན་འདས་ནི་ཁམས་གསུམ་ལས་འདས་སུ་ཟིན་ཀྱང་སྤྲུལ་པའི་སྐུ་རྣམས་ཀྱིས་ཡབ་དང་ཡུམ་དང་། སྲས་ལ་སོགས་པ་དང་འབྲེལ་པར་སྟོན་ཅིང་འཇིག་རྟེན་དང་རྗེས་སུ་བསྟུན་ཏེ། ཞེས་གསུངས་སོ། །གཞུང་ལུགས་གཞན་ལས་སྐུ་གསུམ་གྱི་རྣམ་གཞག་གི་མཛད་པ་ལྟར་ན་སྔར་གྱི་རྒྱུ་མཐུན་གྱི་སྐུ་དེ་ལོངས་སྐུའི་ཁོངས་སུ་བསྡུ་བར་མངོན་ནོ། ། གཉིས་པ་གཞུང་གི་དོན་ལ་འཇུག་པ་ལ་གསུམ་སྟེ། བྱང་ཆུབ་ཇི་ལྟར་མཉེས་པའི་ཚུལ། བརྙེས་བྱ་སྐུ་ཡི་རྣམ་བཞག་བཤད། དུས་ཀྱི་སྒོ་ནས་མཆོག་ཏུ་བསྔགས་པའོ། །དང་པོ་ལ་གཉིས་ཏེ། དངོས་དང་། རྩོད་པ་སྤོང་བའོ། །དང་པོ་ལ་གསུམ་སྟེ། དུས་ནམ་གྱི་ཚེ། གནས་གང་དུ། ཡེ་ཤེས་ཇི་ལྟར་བརྙེས་པའི་ཚུལ་ལོ། །དང་པོ་ནི། 

འདིར་ཁ་ཅིག༥༧ ཚིག་རྐང་གཉིས་པ་ལ་ནག་ཚོའི་འགྱུར་ལས། སླར་ཡང་སྟོབས་བཅུ་བསྐྱེད་པའི་སྔོན་གྱི་ས་དེར་འབད་པ་མཛད་གྱུར་པ། ཞེས་འབྱུང་བ་ལྟར་ལེགས་སོ། །ཞེས་བྲིས་པ་ནི་འགྲེལ་པར་དུས་ཕྱིས་སངས་རྒྱས་ཀྱི་ས་ལ་འབད་པ་བརྩམ་པར་འགྱུར་ལ། ཞེས་པ་དང་འགལ་ཏེ། འགྱུར་དེ་ལྟར་ན་སླར་ཡང་འབད་པའི་ཡུལ་དེ་སྔོན་གྱི་ས་དེར་འཆད་དགོས་པའི་ཕྱིར་རོ། །དེས་ན་ཚིག་རྐང་དང་པོས་དཔེ་སྟོན་ཅིང་། དཔེ་དེ་བཞིན་དུ་སངས་རྒྱས་པའི་སྔོན་ས་བཅུ་པ་བརྙེས་པའི་ཚེ་ཞེས་འཆད་པ་ཉིད་འགྲེལ་པའི་དགོངས་པ་སྟེ། འོག་ཏུ་ཐུབ་དབང་དུས་གཅིག་ཁོ་ནར་དེ་ཡི་རྒྱུ་མཐུན་ཅེས་པའི་འགྲེལ་པར། ཐམས་ཅད་མཁྱེན་པའི་ཡེ་ཤེས་ཀྱི་གནས་སྐབས་ཀྱི་སྔ་རོལ་འཁོར་བ་ཐོག་མ་མེད་པར་ཞེས་གསུངས་པ་དང་མཐུན་ནོ། །གཉིས་པ་ནི། འོག་མིན་སོགས་སོ། །གསུམ་པ་ནི། 

ཆོས་ཐམས་ཅད་ཆོས་ཀྱི་དབྱིངས་སུ་རོ་གཅིག་ཏུ་རྟོགས་པའི་སྒོ་ནས་རོ་གཅིག་རྒྱུའི་ཆོས་ཅན་ཇི་སྙེད་པའི་དབྱེ་བ་མ་ལུས་པ་ཡང་བློ་སྐད་ཅིག་མ་གཅིག་གིས་ཅིག་ཆར་དུ་རྟོགས་ཞེས་པའོ། ། གཉིས་པ་ལ་གཉིས་ཏེ། རྩོད་པ་དང་། ལན་ནོ། །དང་པོ་ནི། 

ཚིག་རྐང་དང་པོ་གསུམ་གྱིས་ཡེ་ཤེས་མི་འཐད་པའི་རྩོད་པ་སྟོན་ཏེ། སྤྲོས་པ་ཉེ་བར་ཞི་བའི་སྐྱེ་མེད་དེ་ཁོ་ན་ཉིད་ཡིན་ན་དེ་ལ་བློ་མི་འཇུག་པར་ཁས་ལེན་དགོས་ཏེ། རྣམ་པ་མེད་པར་ཡུལ་རིག་པ་མི་འཐད་ལ། སྐྱེ་མེད་ཀྱི་རྣམ་པ་ཅན་གྱི་བློ་ཡང་མི་སྲིད་པའི་ཕྱིར་ཏེ། སྐྱེ་བ་མེད་ན་རྣམ་པ་ཉིད་ཀྱང་མ་སྐྱེས་པའི་ཕྱིར་སྙམ་དུ་སེམས་སོ། །བློ་མ་ཞུགས་པར་ཞེས་སོགས་ཀྱི་དོན་ནི་གོ་སླའོ། །ཚིག་རྐང་ཐ་མས་ཆོས་སྟོན་པ་མི་འཐད་པའི་རྩོད་པ་སྟོན་ཏེ། སེམས་སྐྱེ་བ་མེད་ན་དེ་ཁོ་ན་ཉིད་མཁྱེན་པ་པོ་མེད་ལ་དེ་མེད་པར་དེ་ཁོ་ན་ཉིད་གཞན་ལ་སྟོན་པ་མི་འཐད་དོ་སྙམ་དུ་སེམས་ཏེ། སྔ་མས་ཡུལ་སྐྱེ་མེད་དང་། ཕྱི་མས་ཡུལ་ཅན་སྐྱེ་མེད་ལ་རྩོད་པའོ། ། གཉིས་པ་ལ་གཉིས་ཏེ། སྐྱེ་བ་མེད་ཀྱང་དེ་ཡི་རིགས་པ་འཐད། སྐྱེ་བ་མེད་ཀྱང་དེ་ཉིད་སྟོན་པ་འཐད་པའོ། །དང་པོ་ནི། 

ཚིག་རྐང་ཕྱི་མ་གཉིས་ཀྱིས་ཁྱེད་རང་དངོས་སྨྲ་བ་རྣམས་ཀྱང་སེམས་སྔོན་པོའི་རྣམ་ལྡན་དུ་གྱུར་པ་ལ་སྔོན་པོ་ཤེས་སོ་ཞེས་ཐ་སྙད་འདོགས་པ་བཞིན་ཞེས་དཔེ་སྟོན་ལ། དང་པོ་གཉིས་ཀྱི་ཡུལ་སྐྱེ་མེད་ཡིན་པ་ལྟར་བློ་ཡང་སྐྱེ་མེད་དུ་གྱུར་པས་སྐྱེ་མེད་ཀྱི་རྣམ་པ་སྟོན་ཞེས་ཐ་སྙད་གདགས་སུ་རུང་ལ། དེས་ན་སྐྱེ་མེད་རྟོགས་ཞེས་ཉེ་བར་བཏགས་པ་ཙམ་ཡིན་གྱི་ཡུལ་དང་ཡུལ་ཅན་གྱི་ཚུལ་གྱིས་དངོས་སུ་རྟོགས་པ་ནི་མ་ཡིན་ཞེས་སྟོན་ཏེ། འགྲེལ་པར། དེའི་ཕྱིར་བཏགས་པ་ལས་དེ་ཁོ་ན་ཉིད་རྟོགས་སོ་ཞེས་རྣམ་པར་བཞག་གོ །དངོས་སུ་ན་འགའ་ཞིག་གིས་ཤེས་པ་ནི་མ་ཡིན་ཏེ། ཤེས་པ་དང་ཤེས་བྱ་གཉིས་ཀ་མ་སྐྱེས་པའོ། །ཞེས་གསུངས་པའི་དོན་དཔྱིས་ཕྱིན་པའོ། །མཁས་པ་ཆེན་པོ་དག་ཀྱང་འདིར་སྐྱེ་བ་དང་བྲལ་ཞེས་པའི་དོན་བློ་ཉིད་ཡུལ་སྐྱེ་མེད་དུ་གྱུར་པ་ལ་འཆད་པ་ནི་དཔེ་དོན་མི་འགྲིག་ཏེ། དེ་ལྟ་ན་སྔོན་པོའི་རྣམ་པ་ཅན་གྱི་བློ་ཉིད་ཡུལ་སྔོན་པོ་ཉིད་དུ་འགྱུར་པས་སོ། །འགྲེལ་པ་ལས། རྣམ་པར་ཤེས་པ་སྔོན་པོའི་རྣམ་པར་བསྲེལ་བར་ཉེ་བར་སྐྱེ་བ་ན་སྔོན་པོ་ཤེས་སོ་ཞེས་བརྗོད་པ་དེ་བཞིན་དུ་ཤེས་པ་དེ་ཁོ་ན་ཉིད་ཀྱི་རྣམ་པའི་རྗེས་སུ་བྱེད་པ་སྐྱེ་བ་ན་དེ་ཁོ་ན་ཉིད་ཤེས་སོ་ཞེས་ཉེ་བར་གདགས་སོ་ཞེས་དཔེ་དོན་གཉིས་ཀར་ཡུལ་ཅན་གྱི་ཤེས་པ་སྐྱེ་བར་བཤད་པ་དང་འགལ་ལོ། །དེས་ན་སྐྱེ་བ་དང་བྲལ་བ་ཞེས་པ་ནི་རིགས་པ་དྲུག་ཅུ་པའི་འགྲེལ་པར་སྐྱེ་བ་མེད་པའི་ངོ་བོ་དེ་ལ་ཤེས་པས་སྐྱེ་བ་མངོན་དུ་བྱེད་མི་སྲིད་ཞེས་འབྱུང་བ་ལྟར་ཡུལ་སྐྱེ་མེད་ལ་སྐྱེ་བར་སྣང་མི་སྲིད་པས་ཡུལ་གྱི་གནས་ལུགས་དང་བློའི་འཛིན་སྟངས་མཐུན་པས་བློ་ཡུལ་གྱི་རྣམ་པ་ཅན་དུ་འགྱུར་རོ། །འགྲེལ་པར་ཤེས་པ་དང་ཤེས་བྱ་གཉིས་ཀའང་མ་སྐྱེས་པའི་ཕྱིར་ཞེས་པ་ནི་རང་བཞིན་གྱིས་སྐྱེ་བ་མེད་པ་ལ་དགོངས་ཀྱི་ཐ་སྙད་དུ་སྐྱེ་བ་མེད་པ་ནི་མ་ཡིན་ཏེ། ཚིགས་གསལ། དེ་ཁོ་ན་ཉིད་ཀྱི་ཡེ་ཤེས་སྐྱེས་པར་འགྱུར་བ་དེའི་ཚེ་དེ་ཁོ་ན་ཉིད་མ་རྟོགས་པའི་ཚུལ་གྱིས་རྟོགས་པར་འགྱུར་ཏེ། ཞེས་འབྱུང་བས་སོ་ཞེས་གསུངས་པ་ནི་དེང་སང་གི་ཐ་སྙད་དང་བསྟུན་ན་འཆད་ཚུལ་ཕུན་སུམ་ཚོགས་པར་སྣང་ཡང་སངས་རྒྱས་ཀྱི་ཡེ་ཤེས་ལ་སྐྱེ་བ་ཐ་སྙད་དུ་ཡོད་པ་དེ་སངས་རྒྱས་རང་ངོར་ཡིན་ནམ། གདུལ་བྱའི་གཞན་ངོར་ཡིན། དང་པོ་ལྟར་ན་རྒྱུད་བླར། བསླུ་བའི་ཆོས་ཅན་ཕྱིར། ཞེས་གསུངས་པའི་བསླུ་བའི་དོན་དེ་བྱང་སེམས་འཕགས་པའི་ལམ་བདེན་དང་། སངས་རྒྱས་ཀྱི་ཡེ་ཤེས་གཉིས་ལ་ཡོད་མེད་ཁྱད་པར་མེད་པར་འགྱུར་ཏེ། དོན་དམ་པར་མེད་མཉམ་དང་། ཐ་སྙད་དུ་ཡོད་མཉམ་ཡིན་པའི་ཕྱིར། འོ་ན་བྱང་སེམས་འཕགས་པའི་མཐོང་སྒོམ་མཉམ་བཞག་རང་ངོར་ཡེ་ཤེས་དེ་ཐ་སྙད་དུའང་མ་སྐྱེས་པར་ཁས་བླངས་པས་དེ་ལའང་བསླུ་བ་དེ་མི་ལྡན་པར་འགྱུར་རོ་སྙམ་ན། ད་ལྟ་མི་ལྡན་ཡང་རྗེས་ཐོབ་ཀྱི་གནས་སྐབས་སུ་བསླུ་བ་དེར་འགྱུར་བའི་ཆ་ནས་འཇོག་པས་སྐྱོན་མེད་ལ་རྒྱུན་མཐའི་ཡེ་ཤེས་ནི་དེའི་རིགས་སུ་གཏོགས་པས་དེར་བསྡུ་བ་ཙམ་སྟེ། མཉམ་བཞག་ལས་ལྡང་བ་མི་སྲིད་པ་རྒྱུན་མཐའི་ཡེ་ཤེས་ལ་ཡོད་ཀྱང་དེ་སངས་རྒྱས་ཀྱི་ཁྱད་ཆོས་སུ་འཇོག་པ་ལྟར་རོ། །གལ་ཏེ་གདུལ་བྱའི་གཞན་ངོར་སྐྱེ་བ་ཡོད་པ་ཙམ་ལ་འཇོག་ན་དེས་སྐྱེ་བ་ཡོད་པར་མི་འགྲུབ་སྟེ། གཞན་དུ་ན་སངས་རྒྱས་ལ་ངར་འཛིན་ཡོད་པར་ཐལ་བ་སོགས་མཐའ་ཡས་སོ། །དེས་ན་ཡུལ་སྐྱེ་མེད་མངོན་སུམ་དུ་རྟོགས་པའི་ཚེ་ཡུལ་ཅན་ཡེ་ཤེས་སྐྱེ་བར་བཤད་པ་ནི་གཞན་ངོར་ཡིན་ལ་གཞན་ངོར་ནི་དོན་དམ་པར་སྐྱེ་བ་དང་ཐ་སྙད་དུ་སྐྱེ་བ་གཉིས་ཀ་ཡོད་དོ། །མ་སྐྱེས་པར་བཤད་པ་རྣམས་ནི་རང་ངོར་ཏེ་རང་ངོ་རྣམས་ནི་ཐ་སྙད་དང་དོན་དམ་གང་དུ་ཡང་སྐྱེ་བ་མེད་དོ། །ཤིན་ཏུ་ཟབ་པའི་གནད་འདི་དག་ནི་གཞན་གྱིས་བློ་ཡུལ་དུ་འཆར་བ་དཀའ་ན་ཡང་རང་ཉིད་དྲན་པ་གསོ་བའི་ཕྱིར་བྲིས་པའོ། ། གཉིས་པ་ལ་གཉིས་ཏེ། སྐྱེ་བ་མེད་ཀྱང་ཆོས་ཀྱི་རྣམ་རིག་འབྱུང་། །རྣམ་རྟོག་མེད་ཀྱང་ཆོས་སྟོན་འཐད་པའི་དཔེའོ། །དང་པོ་ནི། 

གཉིས་པ་ནི། 

གཉིས་པ་བརྙེས་བྱ་སྐུའི་རྣམ་གཞག་བཤད་པ་ལ་གཉིས་ཏེ། སྐུ་གསུམ་ཡོན་ཏན་བཅས་པ་བཤད། སྤྲུལ་སྐུ་ཕྲིན་ལས་བཅས་པ་བཤད་པའོ། །དང་པོ་ལ་གསུམ་སྟེ། རྟེན་སྐུ་གསུམ་བཤད། བརྟེན་པ་ཡོན་ཏན་བཤད། དེ་དག་གཉིས་སུ་བསྡུ་བའོ། །དང་པོ་ལ་གསུམ་སྟེ། སྤྲོས་པ་ཉེར་ཞིའི་ཆོས་སྐུ་བཤད། བསོད་ནམས་བརྒྱས་ཟིན་ལོངས་སྐུ་བཤད། གཉིས་ཀྱི་རྒྱུ་མཐུན་སྟོན་ཚུལ་བཤད་པའོ། །དང་པོ་ནི། 

ཤེས་བྱའི་བུད་ཤིང་སྐམ་པོ་ནི་སྐྱེ་འགག་སོགས་ཡིན་ལ་དེ་བསྲེགས་པས་ཞི་བ་ནི་སྐྱེ་མེད་མངོན་དུ་གྱུར་པ་སྟེ། ཇི་ལྟ་བ་དང་། ཇི་སྙེད་པ་དང་། ཡེ་ཤེས་གསུམ་པོ་དབྱེར་མེད་པར་མངོན་དུ་གྱུར་ཞེས་པའི་དོན་ཏོ། །སེམས་འགགས་པས་ཞེས་པའི་འགྲེལ་པར་དེ་ལྟར་ན་ཡེ་ཤེས་ཀྱི་ཡུལ་དེ་ཁོ་ན་ཉིད་ལ་རྣམ་པ་ཐམས་ཅད་དུ་དེའི་ཡུལ་ཅན་སེམས་དང་སེམས་ལས་བྱུང་བ་རྣམས་མི་འཇུག་པས་ཞེས་གསུངས་ཏེ། སེམས་བྱུང་ནི་དམིགས་རྣམ་མི་འདྲ་བས་རབ་ཏུ་ཕྱེ་བ་སྟེ། དེའི་དམིགས་རྣམ་ཀྱིས་སེམས་ཀྱང་དེ་དང་དམིགས་རྣམ་མཚུངས་པར་བསྒྱུར་བ་ནི་མཚུངས་པ་ལྔས་མཚུངས་ཀྱི་དོན་ཡིན་པས་སངས་རྒྱས་ཀྱི་སར་སེམས་སེམས་བྱུང་ཡོད་ན་ཤེས་པ་དམིགས་རྣམ་མི་འདྲ་བ་དུ་མ་ཡོད་དགོས་པས་དེ་མེད་པའི་ཕྱིར་ནི་སེམས་སེམས་བྱུང་གཉིས་མེད་ཞེས་ཏེ། ཤེས་པ་ཙམ་ལ་སེམས་སུ་འཇོག་པ་མེད་པ་ནི་མ་ཡིན་ནོ། །གཉིས་པ་ནི། 

གསུམ་པ་ལ་གསུམ་སྟེ། གཟུགས་སྐུ་གཅིག་ལ་རང་གི་རྣམ་འགྱུར་སྟོན། བ་སྤུའི་ཁུང་བུར་རང་གཞན་རྣམ་ཐར་སྟོན། བཞེད་པ་ཙམ་གྱིས་མངའ་བསྒྱུར་གཞན་ཡང་སྟོན་པའོ། །དང་པོ་ལ་གཉིས་ཏེ། འཁོར་བའི་སྤྱོད་པ་སྟོན་པ། སྦྱིན་སོགས་ཀྱི་སྤྱོད་པ་སྟོན་པའོ། །དང་པོ་ནི། 

གཉིས་པ་ནི།

གཉིས་པ་ལ་གཉིས་ཏེ། རང་གི་སྤྱོད་པ་སྟོན་པ། གཞན་གྱི་སྤྱོད་པ་སྟོན་པའོ། །དང་པོ་ནི། 

སྔར་གྱི་སྤྱོད་པ་གཉིས་ཀའང་བ་སྤུའི་ཁུང་བུར་སྟོན་ཞེས་པའོ། ། གཉིས་པ་ལ་གསུམ་སྟེ། སངས་རྒྱས་འཕགས་པའི་སྤྱོད་པ་སྟོན་པ། འཕགས་པ་འོག་མའི་སྤྱོད་པ་སྟོན་པ། སོ་སོ་སྐྱེ་བོའི་སྤྱོད་པ་སྟོན་པའོ། །དང་པོ་ནི། 

གཉིས་པ་ནི། 

གསུམ་པ་ནི། 

གསུམ་པ་ལ་གཉིས་ཏེ། ཡུལ་ལ་མངའ་བསྒྱུར་བ། དུས་ལ་མངའ་བསྒྱུར་བའོ། །དང་པོ་ནི། 

གཉིས་པ་ནི། 

གཉིས་པ་རྟེན་པ་ཡོན་ཏན་བཤད་པ་ལ་གསུམ་སྟེ། རིགས་ཀྱི་དབྱེ་བ་རྣམ་བཅུར་བསྡུ། གསལ་བའི་དབྱེ་བ་བརྗོད་མི་ནུས། འདིར་བཤད་གཞན་ལ་བརྟེན་ནས་སྨྲས་པའོ། །དང་པོ་ལ་གཉིས་ཏེ། མདོར་བསྟན། རྒྱས་པར་བཤད་པའོ། །དང་པོ་ནི། 

གཉིས་པ་ལ་བཅུ་ལས། གནས་དང་གནས་མ་ཡིན་པ་མཁྱེན་པའི་སྟོབས་ནི། 

ལས་ཀྱི་རྣམ་པར་སྨིན་པ་མཁྱེན་པའི་སྟོབས་ནི། 

འགྲེལ་པར། ལས་ཡིད་དུ་འོང་བ་དང་། ལས་ཡིད་དུ་མི་འོང་བ་དང་། ཡིད་དུ་འོང་བ་དང་ཡིད་དུ་མི་འོང་བའི་ལས་ཟད་པའི་རྒྱུ་ཟག་པ་མེད་པ་དང་། རྣམ་པ་གསུམ་པོ་དེའི་རྣམ་པར་སྨིན་པ་ལས་ལྟར་ཤིན་ཏུ་སྣ་ཚོགས་པ་དུས་གསུམ་གྱིས་བསྡུས་པ་ཞེས་གསུངས་པས། ཟག་མེད་ཀྱི་ལས་ཀྱིས་རྣམ་སྨིན་མི་འབྱིན་པ་མངོན་པ་གོང་འོག་གི་ལུགས་ཡིན་ཀྱང་། འབྱིན་པ་དབུ་མ་པའི་ལུགས་ཡིན་པས་ཕྱོགས་གཅིག་མཐོང་ནས་གཞན་སུན་འབྱིན་པར་མི་བྱ་སྟེ། མངོན་རྟོགས་རྒྱན་ལས་ཀྱང་། དེ་མཐའ་དེ་ཡི་རྣམ་སྨིན་ནི། །ཞེས་གསུངས་པའང་མཐོང་བར་བྱའོ། །མོས་པ་སྣ་ཚོགས་མཁྱེན་པའི་སྟོབས་ནི། 

ཁམས་སྣ་ཚོགས་མཁྱེན་པའི་སྟོབས་ནི། 

འགྲེལ་པར་རང་བཞིན་དང་། ངོ་བོ་དང་། སྟོང་པ་ཉིད་ཅེས་བྱ་བ་ནི་རྣམ་གྲངས་དག་གོ་ཞེས་གསུངས་པས་མིག་ལ་སོགས་པའི་ཁམས་བཅོ་བརྒྱད་ཀྱི་ནང་སྟོང་པ་ཉིད་སོགས་གསུམ་ཤེས་པ་དང་། ས་ལ་སོགས་པའི་ཁམས་ནམ་མཁའི་ཁམས་ཇི་ལྟ་བ་བཞིན་དུ་ཤེས་པ་དང་། དེ་བཞིན་དུ་འདོད་པ་ལ་སོགས་པའི་ཁམས་གསུམ་དང་། འདུས་བྱས་དང་། འདུས་མ་བྱས་དང་། ཀུན་ནས་ཉོན་མོངས་པ་དང་། རྣམ་པར་བྱང་བ་དང་། འཁོར་བ་དང་མྱ་ངན་ལས་འདས་པའི་ཁམས་དྲུག་གི་རང་གི་མཚན་ཉིད་ཤེས་པ་སྟེ། དེ་ལྟར་ན་འཇིག་རྟེན་པའི་ཁམས་གང་ཡིན་པ་དང་། རབ་ཏུ་གནས་པའི་ཁམས་གང་ཡིན་པ་དང་། རྗེས་སུ་ཁྲིད་པའི་ཁམས་གང་ཡིན་པ་དང་། ཐོགས་པའི་ཁམས་གང་ཡིན་པ་དང་། བསམ་པའི་ཁམས་གང་ཡིན་པ་དང་། བརྟེན་པའི་ཁམས་གང་ཡིན་པ་དེ་བཞིན་གཤེགས་པས་ཡང་དག་པ་ཇི་ལྟ་བ་བཞིན་རབ་ཏུ་ཤེས་སོ་ཞེས་གསུངས་ཏེ། གཞན་ནས་གསུངས་པ་དང་ཚུལ་མི་འདྲ་བར་སྣང་ངོ་། །དབང་པོ་མཆོག་དང་མཆོག་མ་ཡིན་པ་མཁྱེན་པའི་སྟོབས་ནི། 

ཀུན་ནས་ཉོན་མོངས་པ་དང་རྣམ་པར་བྱང་བའི་དབང་པོ། རྣོ་འབྲིང་རྟུལ་གསུམ་དང་། མིག་སོགས་དབང་པོ་ཉི་ཤུ་རྩ་གཉིས་ཀྱི་ངོ་བོ་དང་། ཕན་ཚུན་འབྲས་བུ་གྲུབ་པའི་ནུས་པ་མཁྱེན་པ་ལ་བཤད་དོ། །ཐམས་ཅད་དུ་འགྲོ་བའི་ལམ་མཁྱེན་པའི་སྟོབས་ནི། 

གཞན་ནས་བྱང་ཆུབ་གསུམ་པོ་ཐམས་ཅད་དུ་འགྲོ་བའི་ལམ་ཞེས་པ་ཙམ་ལ་འཇོག་ལ། འདིར་ནི་འཁོར་བར་འགྲོ་བའི་ལམ་སོགས་ལའང་འཇོག་པར་སྣང་ངོ་། །ཀུན་ནས་ཉོན་མོངས་པ་དང་རྣམ་པ་བྱང་བ་མཁྱེན་པའི་སྟོབས་ནི། 

།སྔོན་གྱི་གནས་རྗེས་སུ་དྲན་པ་མཁྱེན་པའི་སྟོབས་ནི། 

འཆི་འཕོ་བ་དང་སྐྱེ་བ་མཁྱེན་པའི་སྟོབས་ནི། 

ཟག་པ་ཟད་པ་མཁྱེན་པའི་སྟོབས་ནི། 

འགྲེལ་པར་གང་གིས་སེམས་ཀྱི་རྒྱུད་འབགས་པར་བྱེད་ཅིང་བསྒོ་བར་བྱེད་ལ་རྗེས་སུ་བགྲོད་པར་བྱེད་པ་དེ་ནི་བག་ཆགས་ཏེ་ཉོན་མོངས་པའི་མུན་པ་མཐུག་པོ་སྟེ། གོམས་པ་དང་། རྩ་བ་དང་། བག་ཆགས་ཞེས་བྱ་བ་ནི་རྣམ་གྲངས་དག་གོ་ཞེས་བྱ་བ་ནི། དེ་ལ་མ་རིག་པའི་བག་ཆགས་ནི་ཤེས་བྱ་ཡོངས་སུ་གཅོད་པའི་གེགས་སུ་གྱུར་པ་ཡིན་ལ། འདོད་ཆགས་ལ་སོགས་པའི་བག་ཆགས་ཡོད་པ་ནི་ལུས་དང་ངག་གི་འཇུག་པ་རྣམ་པ་དེ་ལྟ་བུའི་རྒྱུ་ཡང་ཡིན་ཏེ། མ་རིག་པ་དང་འདོད་ཆགས་ལ་སོགས་པའི་བག་ཆགས་དེའང་རྣམ་པ་ཐམས་ཅད་མཁྱེན་པ་དང་། སངས་རྒྱས་ཁོ་ན་ལ་ལྡོག་པར་འགྱུར་གྱི། གཞན་དག་ལ་ནི་མ་ཡིན་ནོ་ཞེས་གསུངས་པས། ལུགས་འདིས་རྒྱུད་བླ་དང་མཐུན་པར་ཉོན་མོངས་པའི་བག་ཆགས་ཤེས་སྒྲིབ་ཏུ་བཞེད་དོ། །འདི་ནི་གཞུང་ལུགས་གཉིས་ཆར་གྱི་དགོངས་པ་སྒྲིབ་པ་གཞན་གྱི་བག་ཆགས་ཤེས་སྒྲིབ་ཏུ་ཚུར་འཇོག་པའི་ལུགས་ཡིན་ཞིང་། ཤེས་སྒྲིབ་ཀྱི་རྣམ་རྟོག་ནི་འཁོར་གསུམ་དུ་རྣམ་པར་རྟོག་པ་ལ་འཇོག་པའང་འདྲའོ། །དགོས་པའི་སྒོ་ནས་ཐ་སྙད་འཇོག་ཚུལ་མི་འདྲ་བ་ཡོད་པ་ཙམ་གྱིས་དགོངས་པ་མི་མཐུན་པར་མི་འགྱུར་ལ། དོན་གྱི་གནས་ཚུལ་མི་འདྲ་བ་སོ་སོར་བཞེད་ན་གང་རུང་གཅིག་འཁྲུལ་པ་ལས་འོས་མེད་པས་ཁོ་བོ་ནི་བྱམས་མགོན་དང་ཀླུ་སྒྲུབ་དབུ་མའི་སྐབས་སུ་དགོངས་པ་གཅིག་ཏུ་འཆད་དེ། མགོ་འཇུག་ཐམས་ཅད་དུ་འདི་ཤིན་དུ་བདེ་བ་གཅིག་ཀྱང་བྱུང་ངོ་། །གཉིས་པ་ནི།

གསུམ་པ་ནི། 

དོགས་སྤང་ཞེས་པའི་དོན་ནི། འཕགས་མཆོག་ཀླུ་སྒྲུབ་ཀྱིས་བཤད་པ་ལ་བརྟེན་ནས་བདག་གི་འཚམ་ཚོམ་མེད་པར་ཡོན་ཏན་ཕྱོགས་གཅིག་གི་ཆ་ཙམ་ཞིག་གླེངས་ཞེས་བཤད་དོ། ། གསུམ་པོ་དེ་དག་གཉིས་སུ་བསྡུ་བ་ནི། 

སྔ་འགྲེལ་དུ་མདོར་བསྡུ་ན། བསྟན་བཅོས་འདི་ལས་སངས་རྒྱས་ཀྱི་ཡོན་ཏན་ཟབ་པ་སྟེ་ཆོས་ཉིད་དང་རྒྱ་ཆེ་བ་ཉེ་བར་བསྟན་ཏོ། །ཞེས་གསུངས་ཏེ། སྤྲོས་པ་ཉེར་ཞིའི་ཆོས་སྐུ་ནི་ཟབ་པ་དང་། ལོངས་སྐུ་མན་ཆད་རྒྱ་ཆེ་བ་ཡིན་པར་མངོན་ནོ། །དེའི་རྒྱུ་ལ་ས་བཅུའི་གནས་སྐབས་སུ་ཟབ་མོ་སྟོང་ཉིད་རྟོགས་པའི་མཉམ་བཞག་དང་རྒྱ་ཆེ་བ་སྦྱིན་སོགས་སྒྲུབ་པའི་རྗེས་ཐོབ་གཉིས་དགོས་ཤིང་། དེའི་རྒྱུ་ལ་ཚོགས་སྦྱོར་གྱི་གནས་སྐབས་སུ་དེ་གཉིས་ཐོས་བསམ་གྱིས་གཏན་ལ་ཕབ་པའི་སྒོ་ནས་མཁས་པ་དགོས་ཏེ། ཟབ་ཅིང་རྒྱ་ཆེའི་ཚུལ་ལ་མཁས་པའི་སྐྱེ་བོས་ནི། །རིམ་གྱིས་རབ་ཏུ་དགའ་བའི་ས་ནི་འཐོབ་འགྱུར་བས། །དེ་ནི་དོན་དུ་གཉེར་བས་དོན་འདི་མཉན་པར་གྱིས། །ཞེས་གསུངས་སོ། །དེ་ལྟར་ན་བསྟན་བཅོས་འདིས་སེམས་སྐྱེད་བཅུ་པོ་རང་གི་ངོ་བོ་འཕགས་པའི་གནས་སྐབས་དང་། དེ་ཐོས་བསམ་གྱིས་གཏན་ལ་ཕབ་པ་སོ་སྐྱེའི་གནས་སྐབས་དང་། དེ་ལས་ཟབ་པ་དང་རྒྱ་ཆེ་བ་གཉིས་མངོན་དུ་འགྱུར་པ་ནི་སངས་རྒྱས་ཀྱི་གནས་སྐབས་ཡིན་པར་བསྟན་ཏེ། ལམ་དང་འབྲས་བུའི་རྣམ་པར་བཞག་པ་མ་ལུས་པ་ཡང་མཚོན་པར་ཤེས་པར་བྱའོ། ། གཉིས་པ་སྤྲུལ་སྐུ་ཕྲིན་ལས་དང་བཅས་པ་བཤད་པ་ལ་གསུམ་སྟེ། སྤྲུལ་སྐུས་གནས་སྐབས་ཐེག་གསུམ་བསྟན། མཐར་ཐུག་ཐེག་པ་གཅིག་ཏུ་བསྒྲུབ། ཐེག་གསུམ་དགོངས་པ་ཅན་དུ་བསྟན་པའོ། །དང་པོ་ནི། 

ཐུགས་རྗེས་མྱ་ངན་འདས་པར་ཞེས་པའི་དོན་མཐར་ཐུག་མི་གནས་པའི་མྱང་འདས་སུ་དཀྲི་ཞེས་པ་དང་། གནས་སྐབས་མྱང་འདས་ཙམ་ལ་དཀྲི་ཞེས་པ་གང་ཡིན་རྩ་འགྲེལ་གཉིས་ཆར་དུ་མི་གསལ་བས་དང་པོ་ལྟར་ན་ནི་གཞུང་འོག་མའི་སྔ་འགྲེལ་དུ་དེའི་ཕྱིར་དེ་ལྟར་དེ་བཞིན་གཤེགས་པའི་སྐུའི་རྣམ་པར་གཞག་པ་བྱས་ནས་ཐེག་པ་གཅིག་ལ་ཐེག་པ་གསུམ་བསྟན་པ་དགོངས་པ་ཅན་ཉིད་དུ་བཤད་པ་ཞེས་པ་དང་མཐུན་ཏེ། དེ་ལྟར་ན་སྔར་གྱི་ས་བཅད་ཀྱང་སྤྲུལ་སྐུས་མཐར་ཐུག་ཐེག་གཅིག་བསྟན་ཞེས་འདོན་དགོས་སོ། །ཕྱི་མ་ལྟར་ན་གཞུང་འདི་ཉིད་ཀྱི་སྔ་འགྲེལ་དུ། ད་ནི་སྤྲུལ་པའི་སྐུ་ཉན་ཐོས་དང་། རང་སངས་རྒྱས་དང་། བྱང་ཆུབ་སེམས་དཔའ་ཐམས་ཅད་ཀྱི་དོན་ཐུན་མོང་བ་དང་། ཐབས་ཐུན་མོང་བ་འབྱུང་བ་ཞེས་གསུངས་པ་དང་མཐུན་ནོ། །གཉིས་པ་ནི། 

འདི་ནི་སྔ་འགྲེལ་དུ་ཐེག་པ་གཅིག་ལ་ཞེས་པའི་དོན་ཏེ་ཡུལ་ཆོས་ཐམས་ཅད་ཀྱི་གནས་ལུགས་རྟོགས་ཚུལ་མི་འདྲ་བས་གཞན་དང་གཞན་དུ་རྣམ་པར་འགྱུར་བ་དང་རིགས་མི་འདྲ་བའི་དབྱེ་བ་ཡང་མེད་ཅིང་ཡུལ་ཅན་ཡེ་ཤེས་ཀྱང་རྟོགས་པ་མཐར་ཐུག་པའི་ཚེ་རྟོགས་ཚུལ་མི་འདྲ་བའི་དབྱེ་བ་མེད་པས་མཐར་ཐུག་ཐེག་པ་གཅིག་ཏུ་བསྟན་ཏེ། ཇི་སྐད་དུ། འོང་སྲུང་ཆོས་ཐམས་ཅད་མཉམ་པ་ཉིད་དུ་རྟོགས་ན་མྱ་ངན་ལས་འདས་པ་ཡིན་ལ། དེ་ཡང་གཅིག་ཡིན་གྱིས་གཉིས་དང་གསུམ་ནི་མ་ཡིན་ནོ་ཞེས་འབྱུང་བའི་ཕྱིར་རོ། །གསུམ་པ་ནི།

ཚིག་རྐང་དང་པོ་གཉིས་ཀྱིས་དང་པོ་ཉིད་ནས་ཐེག་ཆེན་གྱིས་དཀྲི་མི་ནུས་པའི་གང་ཟག་ངོས་བཟུང་། དེ་ནས་ཚིག་རྐང་གཉིས་ཀྱིས་དེ་དག་ཡལ་བར་མི་འདོར་བའི་རྒྱུ་ངོས་བཟུང་། དེ་ནས་ཚིག་རྐང་གསུམ་དང་ཚིག་བར་གཉིས་ཀྱིས་དམ་ཆོས་པདྨ་དཀར་པོ་ལས་གསུངས་པའི་དཔེའི་སྒོ་ནས་དེ་དག་ལ་ཐེག་པ་འོག་མ་གཉིས་བསྟན་པའི་དགོས་པ་ངོས་བཟུང་། རྣམ་པར་དབེན་ལའང་ཞེས་པས་དེ་ལྟ་བུའི་མྱང་འདས་ཐོབ་པའི་གང་ཟག་གཉིས་དང་། བློ་སྦྱངས་རྣམས་ལ་ཞེས་པས་དང་པོ་ཉིད་ནས་ཐེག་ཆེན་གྱིས་དཀྲི་བར་ནུས་པའི་གང་ཟག་རྣམས་ལ་ཐེག་ཆེན་ལོགས་སུ་གསུངས་པར་བསྟན་ནོ། ། གསུམ་པ་དུས་ཀྱི་སྒོ་ནས་མཆོག་ཏུ་བསྔགས་པ་ལ་གཉིས་ཏེ། ཐོག་མར་བྱང་ཆུབ་དམ་པ་བརྙེས་པའི་དུས། ཐ་མར་འགྲོ་བའི་དོན་ལ་བཞུགས་པའི་དུས་སོ། །དང་པོ་ནི། 

བྱང་ཆུབ་མཆོག་རབ་དམ་པར་ཞེས་པའི་དོན་འགྲེལ་པར། བཅོམ་ལྡན་འདས་སྤྲུལ་པའི་སྐུ་འབྱུང་བའི་རྒྱུ་གང་ཡིན་པ་དེ་མངོན་པར་རྫོགས་པར་བྱང་ཆུབ་པའི་དུས་ཅི་ཙམ་པ་དེའི་ཚད་བརྗོད་པར་བྱ་སྟེ། ཞེས་གསུངས་ལ། སྤྲུལ་སྐུ་འབྱུང་བའི་རྒྱུ་ནི་སྔར་བཤད་པའི་སྐུ་གསུམ་ཅིག་ཆར་དུ་བརྙེས་པ་དེ་ཉིད་ཡིན་ལ། འདི་ལ་འགྲེལ་བཤད་བྱེད་པས་འདི་ཡང་སངས་རྒྱས་ཐམས་ཅད་ཀྱི་ཆོས་ཀྱི་སྐུ་གཅིག་ཡིན་པས་དེ་ལྟར་བརྗོད་པ་ཡིན་གྱི་གཞན་དུ་ན་སངས་རྒྱས་གཞན་འབྱུང་བར་མི་འགྱུར་བས་སོ་ཞེས་འཆད་དོ། །དེའི་དོན་ཡང་འདིར་འབྱུང་བའི་འབྲས་བུའི་རྣམ་གཞག་རྣམས་ནི་སངས་རྒྱས་སྤྱིའི་དབང་དུ་བྱས་པ་ཡིན་པས་དེ་རིང་སངས་རྒྱས་པ་ལྟ་བུ་གཅིག་ལ་ཡང་ཚང་དགོས་ལ་དེ་ལྟར་ན་སངས་རྒྱས་དེའི་སྤྲུལ་སྐུ་འབྱུང་བའི་རྒྱུ་ཆོས་སྐུ་དེ་སངས་རྒྱས་རྣམས་ཀྱི་ཆོས་སྐུ་དང་དབྱེར་མེད་གཅིག་ཡིན་པས་དེའི་ཐོག་མའི་ཚད་བཟུང་བ་སྟེ། དེ་ལས་གཞན་དུ་དེ་རིང་སངས་རྒྱས་པའི་ཆོས་སྐུའི་ཐོག་མ་དེ་རིང་ཡིན་ན་དེ་ལྟ་བུའི་སངས་རྒྱས་འབྱུང་བར་མི་འགྱུར་ཏེ། དེ་ལ་འདི་ནས་བཤད་པའི་དུས་ཀྱི་ཁྱད་པར་མ་ཚང་བའི་ཕྱིར་ཞེས་པའི་དོན་དུ་འཆད་དགོས་སོ། །ཆོས་སྐུ་གཅིག་ཡིན་པ་ནི་མདོ་སྡེ་རྒྱན་སོགས་གཞུང་ལུགས་ཚད་ལྡན་དུ་མའི་དགོངས་པ་ཡིན་ཀྱང་འདིར་དེའི་དབང་དུ་བྱས་ནས་གསུངས་པ་མིན་ཏེ། དེ་ལྟར་ན་གློ་བུར་དྲི་བྲལ་འབའ་ཞིག་གི་དབང་དུ་བྱས་པར་ཐལ་བའི་ཕྱིར་རོ། །འོ་ན་ཅི་ཞེ་ན་རང་བཞིན་རྣམ་དག་གི་ཆོས་དབྱིངས་དེ་ད་ལྟ་གློ་བུར་གྱི་དྲི་མས་བསྒྲིབས་པས་སངས་རྒྱས་མངོན་དུ་མ་གྱུར་ཀྱང་ནམ་ཞིག་གློ་བུར་གྱི་དྲི་མ་ཟད་པའི་ཚེ་དེ་ཉིད་སངས་རྒྱས་དངོས་སུ་མཐོང་བས་དེའི་ཐོག་མ་མེད་ཅེས་པའི་དོན་ཏེ། གློ་བུར་གྱི་དྲི་མ་ཟད་པ་ཙམ་མ་གཏོགས་སངས་རྒྱས་གསར་དུ་ཐོབ་རྒྱུ་མེད་ཅེས་པ་ངེས་དོན་གྱི་བཀའ་དང་བསྟན་བཅོས་རྣམས་ལས་རབ་ཏུ་མང་བར་གསུངས་སོ། །དཔེར་ན་ཁྱིམ་གྱི་འོག་གི་གཏེར་དབུལ་པོའི་ལག་ཏུ་ཐོབ་པའི་ཚེ་སྒྲིབ་བྱེད་བསལ་ནས་གསར་དུ་མཐོང་བ་ཙམ་ཡིན་གྱི་དང་པོ་ནས་ཐོབ་ཐོབ་པ་ཡིན་པ་བཞིན་ཏེ། དཔེ་དགུ་ཆར་ལ་སྦྱར་བར་བྱའོ། །རང་བཞིན་རྣམ་དག་གདོད་མ་ནས་སངས་རྒྱས་ཡིན་པ་དང་། དེའི་ཐོག་མ་མེད་པ་གསང་བ་ཡིན་པ་ནི། སངས་རྒྱས་ཐོག་མ་ཐ་མ་མེད། །དང་པོའི་སངས་རྒྱས་རྒྱུ་མེད་པ། །ཞེས་དང་། སངས་རྒྱས་ཀུན་པས་སྔར་སངས་རྒྱས། །ཞེས་སོགས་ཀྱི་དོན་ཡིན་པས་འདི་ནི་སྔོན་དགེ་བའི་རྩ་བ་མ་བསགས་པ་རྣམས་ཀྱིས་ལྷག་པར་མོས་པར་བྱ་དཀའ་བའི་ཕྱིར་ན་བསྙད་པར་བྱ་བ་མ་ཡིན་ཞེས་གསུངས་སོ། །འགའ་ཞིག་ཏུ་དེ་ལ་ལྷག་པར་མོས་པར་བྱེད་པ་རྣམས་ལ་བསོད་ནམས་གཞལ་དུ་མེད་པ་བསགས་པར་བྱ་བའི་ཕྱིར་བཤད་དོ། །དོན་འདི་མ་རྟོགས་པར། ཁ་ཅིག་༥༨འགྲེལ་བཤད་ལས་དེ་ལྟར་འཆད་པ་ནི་མི་འཐད་དེ། འགྲེལ་པ་ལས་སྤྲུལ་པའི་སྐུ་འབྱུང་བའི་དབང་དུ་བྱས་པར་གསུངས་པའི་ཕྱིར་རོ། །སྤྲུལ་པའི་སྐུ་འབྱུང་བའི་རྒྱུ་ཞེས་ཆོས་ཀྱི་སྐུ་ལ་དགོངས་ཞེས་འཆད་པའང་མི་རིགས་ཏེ། ཆོས་ཀྱི་སྐུར་གཤེགས་པའི་ཚད་དེ་ཙམ་དུ་འདོད་ན་གང་ཟག་གཞན་སངས་རྒྱ་བའི་སྐབས་མེད་པའི་སྐྱོན་དེ་ལའང་འཇུག་པའི་ཕྱིར་དང་། སངས་རྒྱས་ཐམས་ཅད་ཀྱི་ཆོས་སྐུ་གཅིག་ཡིན་ན་སངས་རྒྱས་སྔ་མ་རྣམས་སངས་རྒྱས་པའི་ཚེ་སྔར་འཚང་མ་རྒྱས་པ་དང་འཚང་རྒྱ་བའི་ཆོས་སྐུ་ཡང་སྔོན་དུ་ཐོབ་ཟིན་པ་ཤིན་ཏུ་འགལ་བའི་ཕྱིར་རོ། །དེས་ན་བྱང་ཆུབ་ཀྱི་སྙིང་པོར་གཤེགས་པའི་ཚད་སྟོན་པ་ཡིན་ལ། དེའང་སྔོན་དུ་སངས་རྒྱས་པའི་ཡུན་ཚད་སྟོན་པ་མ་ཡིན་པས་སངས་རྒྱས་ནས་སླར་ཡང་བྱང་ཆུབ་ཀྱི་སྙིང་པོར་སྤྲུལ་སྐུའི་འཚང་རྒྱ་ཚུལ་སྟོན་པའི་གྲངས་ཚད་སྟོན་པ་ཡིན་ནོ། །དེ་ལྟར་མ་བྱས་པར་འགྲེལ་བཤད་ལྟར་བཤད་ན་རྩ་བ་ལས་གསང་བ་འདི་བཤད་པར་མི་བྱ་བར་གསུངས་པའི་ཡུལ་དུ་འགྲོ་བ་ཡིན་ནོ་ཞེས་དྲིས་སོ། །འགྲེལ་པར་སྤྲུལ་སྐུ་འབྱུང་བའི་དབང་དུ་བྱས་པར་གསུངས་ཞེས་པས་ཆོས་སྐུའི་དབང་དུ་བྱས་པ་མི་ཁེགས་ཏེ། སྤྲུལ་སྐུ་བྱུང་བའི་སྔ་རོལ་ཚད་གཟུང་དུ་མེད་ན་ཆོས་སྐུའི་ཐོག་མ་ཚད་གཟུང་དུ་མེད་པར་ལེགས་པར་གྲུབ་པའི་ཕྱིར་རོ། །ཆོས་སྐུར་གཤེགས་ཚད་དེ་ཙམ་དུ་འདོད་ན། གང་ཟག་གཞན་འཚང་རྒྱ་བའི་སྐབས་མེད་པའི་སྐྱོན་དེའང་འཇུག་ཅེས་པ་སྔ་མ་ལ་མཚུངས་པ་བསྒྲེ་བ་ཡིན་ན་ནི་འགྲེལ་བཤད་ཀྱི་དོན་བཤད་ཟིན་པས་མི་མཚུངས་ལ། རང་རྒྱུད་དུ་ཁས་བླངས་ན་སྤྲུལ་སྐུར་གཤེགས་པའི་ཚད་དེ་ཙམ་དུ་འདོད་པ་ལ་ཡང་སྐྱོན་འདི་ཅིའི་ཕྱིར་མི་འཇུག སངས་རྒྱས་ཐམས་ཅད་ཀྱི་ཆོས་སྐུ་གཅིག་ཡིན་ན་སངས་རྒྱས་སྔ་མ་རྣམས་སངས་རྒྱས་པའི་ཚེ་སྔར་སངས་མ་རྒྱས་པ་དང་སངས་རྒྱ་རྒྱུའི་ཆོས་སྐུའང་སྔོན་དུ་ཐོབ་ཟིན་པ་ཤིན་ཏུ་འགལ་ཞེས་པ་ནི་རྩ་བར་གསང་བ་འདི་བཤད་པར་མི་བྱ་གསུངས་པའི་ཡུལ་དུ་སོང་སྟེ། རྒྱུ་མཚན་དེ་གཉིས་བཟུང་ནས་གཞན་ངོར་དེ་རིང་སངས་རྒྱས་པ་ལྟ་བུ་གཅིག་གི་ཆོས་སྐུའི་ཐོག་མ་ཚད་གཟུང་དུ་མེད་པ་བློར་མ་ཤོང་ནས་སངས་རྒྱས་ཐམས་ཅད་ཀྱི་ཆོས་སྐུ་གཅིག་ཡིན་པ་ལ་སྐུར་པ་བཏབ་འདུག་པའི་ཕྱིར་རོ། །སངས་རྒྱས་ནས་སླར་ཡང་བྱང་ཆུབ་ཀྱི་སྙིང་པོར་སྤྲུལ་སྐུའི་འཚང་རྒྱ་ཚུལ་སྟོན་པའི་གྲངས་སྟོན་པ་ཡིན་ཞེས་པ་ནི་གཞུང་འདིའི་དོན་གཏན་མ་ཡིན་ཏེ། འགྲེལ་པར་བཅོམ་ལྡན་འདས་སྤྲུལ་པའི་སྐུ་འབྱུང་བའི་རྒྱུ་གང་ཡིན་པ་དེའི་ཞེས་པ་དང་འགལ་བའི་ཕྱིར་དང་། འདིར་རྡུལ་གྱི་གྲངས་སྙེད་ཅེས་པའང་བརྟགས་པ་མཐའ་གཟུང་གི་ཚུལ་ཡིན་གྱི། དོན་ལ་ཚད་མེད་པ་ཡིན་པས་སྤྲུལ་སྐུའི་འཚང་རྒྱ་ཚུལ་སྟོན་པའི་གྲངས་ཚད་མེད་ན་དེའི་རྒྱུར་གྱུར་པའི་ཆོས་སྐུ་བརྙེས་པའི་དུས་ལ་ཚད་མེད་པར་འགོག་པའི་དོན་མེད་པའི་ཕྱིར་རོ། །མདོར་ན་འོན་ཀྱང་ཁྱོད་ཀྱི་གསང་བ་འདི་ནི་བསྙད་བགྱི་མ་ལགས་སོ་ཞེས་གསུངས་པ་ཤིན་ཏུ་མེད་པར་སྣང་ངོ་། ། གཉིས་པ་ལ་གཉིས་ཏེ། མཁྱེན་རབ་ཐུགས་རྗེས་རྟག་ཏུ་བཞུགས། སྒྲུབ་བྱེད་ཐུགས་རྗེའི་རང་བཞིན་བཤད་པའོ། །དང་པོ་ནི། 

གཉིས་པ་ལ་གཉིས་ཏེ། རྣམ་པ་མཚུངས་པ་མེད་པས་རྟག་ཏུ་བཞུགས། དམིགས་པ་ཟད་པ་མེད་པས་རྟག་ཏུ་བཞུགས་པའོ། །དང་པོ་ནི། 

གཉིས་པ་ནི། 

གསུམ་པ་གཞུང་དོན་རྫོགས་པའི་བྱ་བ་བསྟན་པ་ལ་བཞི་སྟེ། གང་གིས་ཇི་ལྟར་བརྗོད་པའི་ཚུལ། བརྗོད་བྱ་ཐུན་མོང་མིན་པ་བསྟན། རྗོད་བྱེད་བརྩམ་པའི་དགོས་པ་བཤད། བརྩམས་པའི་དགེ་བ་མཆོག་ཏུ་བསྔོ་བའོ། །དང་པོ་ནི། 

ལུང་ཇི་བཞིན་ནི་མདོ་སྡེ་ས་བཅུ་པ་དང་སྦྱར་བ་དང་། སྟོང་ཉིད་ཉི་ཤུ་ཤེར་ཕྱིན་དང་སྦྱར་བ་ལྟ་བུ་ཡིན་ལ་མན་ངག་ཇི་བཞིན་ནི་ཆོས་ཀྱི་བདག་མེད་དང་གང་ཟག་གི་བདག་མེད་སྒྲུབ་པའི་རིགས་པ་རྣམས་སོ། །གཉིས་པ་ནི། 

འགྲེལ་པར། ཇི་ལྟར་དབུ་མའི་བསྟན་བཅོས་མ་གཏོགས་པར། བསྟན་བཅོས་གཞན་ལས་སྟོང་པ་ཉིད་ཅེས་བྱ་བའི་ཆོས་འདི་ཕྱིན་ཅི་མ་ལོག་པར་མི་བརྗོད་པ་དེ་བཞིན་དུ་ཁོ་བོ་ཅག་གིས་འདིར་ལུགས་གང་ཞིག་བརྒལ་ལན་དང་བཅས་པར་བསྙད་པའི་ལུགས་འདི་ནས་འབྱུང་བ་འདི་ཡང་སྟོང་པ་ཉིད་ཀྱི་ཆོས་ལྟར་བསྟན་བཅོས་གཞན་ན་མེད་དོ། །ཞེས་མཁས་པ་རྣམས་ཀྱིས་ངེས་པ་ཉིད་དུ་མཛད་དུ་གསོལ་ལོ། །དེའི་ཕྱིར་ཁ་ཅིག་གིས་མདོ་སྡེ་པ་རྣམས་དང་། བྱེ་བྲག་ཏུ་སྨྲ་བ་རྣམས་ཀྱིས་གང་དོན་དམ་པར་སྨྲས་པ་དེ་དབུ་མ་པ་རྣམས་ཀྱིས་ཀུན་རྫོབ་ཏུ་ཡིན་ནོ་སྙམ་དུ་སེམས་པ་དེ་དག་གིས་ཀྱང་བསྟན་བཅོས་ཀྱི་དེ་ཁོ་ན་ཉིད་ཡོངས་སུ་མ་ཤེས་པ་ཁོ་ན་སྟེ། འདི་ལྟར་འཇིག་རྟེན་ལས་འདས་པའི་ཆོས་ནི་འཇིག་རྟེན་པའི་ཆོས་དང་མཚུངས་པར་མི་རིགས་པའི་ཕྱིར་ཞེས་གསུངས་པའི་དོན་བསྟན་བཅོས་གཞན་ནི་སེམས་ཙམ་པ་མན་ཆད་ཀྱི་དངོས་སྨྲ་བའི་བསྟན་བཅོས་ཡིན་ལ། དེ་ལས་དོན་དམ་སྟོང་ཉིད་ཀྱི་ཆོས་དབུ་མ་པ་ཇི་ལྟར་འདོད་པ་བཞིན་མི་བརྗོད་པ་ནི་གྲུབ་མཐའ་སྨྲ་བ་ཀུན་མཐུན་ལ། དེ་བཞིན་དུ་གཞུང་ལུགས་འདིར་གལ་ཏེ་ཁྱོད་ལ་འཇིག་རྟེན་མི་གནོད་ན་ཞེས་སོགས་དང་། གང་ཕྱིར་རྒྱུ་མེད་པ་དང་དབང་ཕྱུག་གི་ཞེས་སོགས་དང་། འཇིག་རྟེན་གྲགས་པའི་ཀུན་རྫོབ་མ་བརླག་ཅིག །ཅེས་དང་། བུམ་པ་སྣམ་བུ་རེ་ལྡེ་དམག་དང་ཞེས་སོགས་ཀྱི་སྐབས་སུ་བརྒལ་ལན་དང་བཅས་པར་བསྙད་པའི་ཀུན་རྫོབ་བརྟེན་ནས་བཏགས་པ་ཙམ་དུ་འཇོག་པའི་ཚུལ་འདི་ཡང་སྔར་གྱི་བསྟན་བཅོས་དེ་དག་ན་མེད་ཅེས་པ་སྟེ། སྟོང་པ་ཉིད་ཀྱི་ཆོས་ལྟར་བསྟན་བཅོས་གཞན་ན་མེད་དོ་ཞེས་བསྟན་བཅོས་གཞན་ཅེས་པ་སྔ་ཕྱི་གཉིས་གཞི་གཅིག་ཏུ་བཞེད་པའི་ཕྱིར་རོ། །གལ་ཏེ་མ་གྲུབ་སྟེ། བསྟན་བཅོས་གཞན་གྱི་དོན་དམ་དེ་ཉིད་ལུགས་འདིའི་ཀུན་རྫོབ་ཡིན་པའི་ཕྱིར་ཞེ་ན་དེ་འགོག་པ་ལ་དེའི་ཕྱིར་ཁ་ཅིག་གིས་ཅེས་སོགས་གསུངས་ཏེ། བྱེ་མདོ་གཉིས་ཀྱིས་དོན་དམ་དུ་བཞག་པ་ནི་རིགས་པས་དཔྱད་ནས་བཞག་པ་ཡིན་ལ་དེ་ཉིད་འདིའི་ཀུན་རྫོབ་ཏུ་མི་རུང་ཞེས་པའི་དོན་ཏོ། །འོན་ཀྱང་བདེན་གཉིས་ཀྱི་འགྲེལ་བཤད་དུ་གཞན་གྱི་དོན་དམ་བྱས་གང་ཡིན། །དེ་ནི་གཞན་གྱི་ཀུན་རྫོབ་འདོད། །གཞན་གྱི་མ་བྱས་གང་ཡིན་དེ། །གཞན་གྱི་ཆུང་མར་ཡང་འདོད་བཞིན། །ཞེས་པ་དྲངས་ནས། དེ་ཉིད་ཀླུ་སྒྲུབ་ཀྱི་གཞུང་ཡིན་པར་བཤད་པ་ལྟར་ན་ལུང་འདིའི་དོན་ལ་དབུ་མ་པ་ཁ་ཅིག གྲུབ་མཐའ་འོག་མས་དོན་དམ་དུ་འཇོག་ཚུལ་དེ་ཉིད་དབུ་མ་པས་ཀུན་རྫོབ་ཏུ་འཇོག་པར་འདོད་པ་འགྲེལ་པ་འདིས་བཀག་པར་འཆད་དགོས་ལ་ལུང་དེ་ཉིད་ཀྱི་དོན་ནི་གྲུབ་མཐའ་འོག་མས་དོན་དམ་དུ་འདོད་པའི་གཞི་རྡུལ་ཕྲན་དང་། ཤེས་པ་ལྟ་བུ་དེ་ཉིད་དབུ་མ་པས་ཀུན་རྫོབ་ཏུ་འདོད་ཅེས་པར་འཆད་དགོས་སོ། །ཁ་ཅིག་༥༩འདིར་དེས་ན་རང་གི་ལུགས་འདི་སེམས་ཙམ་པ་དང་ཡང་ཐུན་མོང་མ་ཡིན་པར་མ་ཟད་མགོན་པོ་ཀླུ་སྒྲུབ་དང་འཕགས་པ་ལྷའི་དགོངས་པ་འབྲེལ་བའི་དབུ་མ་པ་གཞན་གྱི་ལུགས་དང་ཡང་ཐུན་མོང་མ་ཡིན་པར་ཤེས་པར་གྱིས་ཤིག་ཅེས་འདོམས་པའོ། །དེ་ལ་སློབ་དཔོན་སངས་རྒྱས་བསྐྱངས་ཀྱི་འགྲེལ་པ་ནི་ཚད་མར་སློབ་དཔོན་འདི་བཞེད་པས་དེ་ལ་ཟུར་ཟ་བ་མིན་ལ་རྒྱལ་སྲས་ཞི་བ་ལྷའི་ལུགས་དང་ཡང་སློབ་དཔོན་འདིའི་ལུགས་གཉིས་ཤིན་ཏུ་མཐུན་པར་སྣང་ངོ་། །ཐ་སྙད་དུ་ཡང་རང་གི་མཚན་ཉིད་ཀྱིས་གྲུབ་པ་མེད་པའི་སྟེང་ནས་བདེན་གཉིས་ཀྱི་རྣམ་བཞག་མཛད་པ་འདི་ལ་བརྟེན་ནས་རང་རྒྱུད་ཀྱི་གྲུབ་མཐའ་དང་། ཀུན་གཞི་མི་བཞེད་པ་སོགས་ཀྱི་བཤད་སྲོལ་ཐུན་མོང་མ་ཡིན་པ་མང་དུ་ཡོད་པ་ནི་དྲང་ངེས་རྣམ་འབྱེད་ལ་སོགས་པར་རྒྱས་པར་བཤད་པས་འདིར་མ་སྨྲོས་སོ། །ཞེས་བྲིས་སོ། །དེ་ནི་མི་འཐད་དེ། འདི་རང་རྒྱུད་པ་ལ་ཟུར་ཟ་བ་ཡིན་ན་བསྟན་བཅོས་གཞན་ཞེས་པར་སྔ་ཕྱི་གཉིས་སོ་སོར་སོང་བས་དཔེ་དོན་མི་འགྲིག་པའི་ཕྱིར་དང་། དེའི་ཕྱིར་ཁ་ཅིག་གིས་ཞེས་སོགས་ཀྱི་གྲུབ་དོན་འབྲེལ་མེད་དུ་འགྱུར་བའི་ཕྱིར་དང་། གཞུང་འོག་མའི་སྔ་འགྲེལ་གྱི་འགྲོས་ཀྱིས་བསྟན་བཅོས་གཞན་སྨྲ་བ་པོ་དང་། ལུགས་བཟང་རྒྱང་རིང་སྤངས་པ་དོན་གཅིག་ཏུ་གྲུབ་པས་དེ་ཡང་རང་རྒྱུད་པར་ཐལ་བའི་ཕྱིར་རོ། ། གསུམ་པ་ལ་གཉིས་ཏེ། དེ་ཉིད་བསྟན་ཕྱིར་བསྟན་བཅོས་བརྩམས། དེས་ན་གཞན་གཞུང་དོར་བར་གདམས་པའོ། །དང་པོ་ནི། 

འགྲེལ་པར། གལ་ཏེ་གནས་བརྟན་དབྱིག་གཉེན་དང་། ཕྱོགས་ཀྱི་གླང་པོ་དང་། ཆོས་སྐྱོང་ལ་སོགས་པ་བསྟན་བཅོས་རྣམས་ཀྱི་མཛད་པ་པོ་བྱོན་ཟིན་པར་གྱུར་པ་དེ་དག་གིས་ཀྱང་ཡི་གེ་ཙམ་ཐོས་པས་འཇིགས་ཏེ། རྟེན་ཅིང་འབྲེལ་བར་འབྱུང་བའི་དོན་ཕྱིན་ཅི་མ་ལོག་པར་སྟོན་པ་འདི་ཡོངས་སུ་སྤངས་སམ་ཞེ་ན། དེ་སྐད་དུ་སྨྲའོ་ཞེས་གསུངས་སོ། །འདིས་ནི་ཇོ་བོ་རྗེས་ཀླུ་སྒྲུབ་སློབ་མ་ཟླ་གྲགས་ཡིན་ཞེས་གསུངས་པ་ལ་བརྟེན་ནས་ཀླུ་སྒྲུབ་མི་ཡུལ་དུ་ལོ་དྲུག་བརྒྱ་བཞུགས་པའི་དུས་ཀྱི་དངོས་སློབ་ཟླ་གྲགས་ཡིན་པ་བཀག་སྟེ། ཀླུ་སྒྲུབ་ལོ་ལྔ་བརྒྱ་སོང་ནས་འཕགས་པ་ཐོགས་མེད་བྱོན། དེ་ཉིད་ལོ་བརྒྱ་དང་ལྔ་བཅུར་བཞུགས་པའི་སྐུ་ཚེའི་འཇུག་གི་སློབ་མ་དབྱིག་གཉེན་ཡིན་ལ་དེའི་སློབ་མ་ཡང་ཕྱོགས་ཀྱི་གླང་པོ་ཡིན་ཅིང་། དེ་དག་ཀྱང་སློབ་དཔོན་འདིའི་དུས་སུ་བསྟན་བཅོས་མཛད་ནས་གཞན་དུ་བྱོན་ཟིན་པར་གསུངས་པའི་ཕྱིར་རོ། །འདིའི་ཆོས་སྐྱོང་ཞེས་པ་དང་། བཞི་འགྲེལ་གྱི་ཕྱོགས་སྔར་ཆོས་སྐྱོང་ཞེས་གསུངས་པའི་ཆོས་སྐྱོང་གཉིས་དོན་གཅིག་པས་དཔལ་ལྡན་ཆོས་སྐྱོང་ཡིན་ལ། དེས་ན་བིརྺ་པ་སེམས་ཙམ་པ་ཡིན་ནོ་ཞེས་བློ་གྲོས་རྩིང་པོ་དག་སྨྲ་བ་ནི་རྗེ་བླ་མས་བཀག་ཟིན་ལ། མཁས་གྲུབ་ཁ་ཅིག་སྐྱོན་སྔ་མ་སྤོང་བར་འདོད་ནས་ཆོས་སྐྱོང་ཞེས་པ་དཔལ་ལྡན་ཆོས་སྐྱོང་མ་ཡིན་གྱི་སྙན་ངག་མཁན་ཆོས་སྐྱོང་ཞེས་པ་གཞན་ཞིག་ཡིན་ནོ་ཞེས་བཞེད་པ་ཡང་བདེན་གཉིས་ཀྱི་འགྲེལ་བཤད་དང་མི་མཐུན་ཞེས་རྗེ་བླ་མས་བཀག་ཟིན་ཏོ། །དེས་ན་དཔལ་ལྡན་ཆོས་སྐྱོང་སེམས་ཙམ་པ་ཡིན་པས། བིརྺ་པ་སེམས་ཙམ་པ་ཡིན་དགོས་ན། ལན་གཅིག་སེམས་ཙམ་པའི་གྲུབ་མཐའ་བཟུང་བ་དེས་སངས་རྒྱས་ནས་ཀྱང་སེམས་ཙམ་པར་འགྱུར་བར་མཚུངས་པས་འགྲེལ་པ་གཉིས་ཀྱི་ཕྱོགས་སྔར་བཤད་པའི་ཆོས་སྐྱོང་སེམས་ཙམ་པ་ཡིན་ཀྱང་བིརྺ་པ་ནི་ས་དང་པོ་ཐོབ་པའི་རྗེས་ཀྱི་གྲུབ་ཐོབ་ཀྱི་མཚན་ཡིན་པས་སེམས་ཙམ་པ་ཡིན་མི་དགོས་ཞེས་རྗེ་བླ་མ་བཞེད་པ་ཉིད་གནད་ཀྱི་དོན་ཡིན་ནོ། །གཉིས་པ་ནི། 

བཞི་པ་ནི། 

གསུམ་པ་བསྒྱུར་བ་མཐར་ཕྱིན་མཇུག་གི་དོན་ལ་གཉིས་ཏེ། རྩོམ་བྱེད་གང་གིས་བརྩམས་པ། སྒྱུར་བྱེད་གང་གིས་བསྒྱུར་བའོ། །དང་པོ་ནི། 

གཉིས་པ་ནི། 

གཞུང་ལུགས་འདི་པ་ཚབ་ལོ་ཙཱ་བ་ཉི་མ་གྲགས་ཀྱིས་བསྒྱུར་ཅིང་གཏན་ལ་ཕབ་ནས་དེའི་སློབ་མའི་མཆོག་དབུས་སུ་དགེ་བའི་བཤེས་གཉེན་པོ་ཏོ་བ་དང་ཞང་ཐང་སག་པ་ཡེ་ཤེས་འབྱུང་གནས་འོད་གཉིས། གཙང་དུ་གཙང་པ་སེར་པོ་དང་། དགེ་བའི་བཤེས་གཉེན་རྨ་བྱ་བ་གཉིས་ཏེ། བཀའ་བབས་བཞི་ལས་རིམ་པར་བརྒྱུད་ནས་དེང་སང་གི་བར་དུ་དར་རྒྱས་སུ་མཛད་དོ།། །། རྣམ་དཔྱོད་ལྷ་ཡི་ཐིག་ལེའི་གཟུགས་མཛེས་ཤིང་། །གཟུངས་སྤོབས་ཏིང་འཛིན་དྲྭ་བའི་འོད་ཁྱིམ་ཅན། །སྙིང་རྗེའི་རི་དྭགས་མཚན་མས་ལེགས་སྤྲས་པའི། །སྨྲ་བའི་ཟླ་བ་མཚུངས་མེད་གྲགས་པ་ལས། །ལེགས་གསུང་དཀར་བསིལ་བདུད་རྩི་འཛག་པ་ཡིས། །ལྟ་ངན་མཚན་མོའི་སྨག་རུམ་སེལ་བ་དང་། །ཐུབ་བསྟན་གངས་ཀྱི་རི་ངོས་གསལ་བ་དང་། །ཀླུ་སྒྲུབ་གཞུང་བཟང་ཀུ་མུད་འབྱེད་པར་མཛད། །སྔོན་དུས་རིགས་པའི་མདངས་བཀྲ་རྨ་བྱ་དང་། །བརྒྱུད་པའི་བཀའ་བབས་ཐང་སག་པ་ལ་སོགས། །མ་ནོར་ལེགས་བཤད་བདུད་རྩིའི་ཆུ་རྒྱུན་གྱིས། །འགྲོ་མང་འཆི་མེད་གནས་སུ་བཀྲི་ཞེས་ཐོས། །ཚུལ་འདི་འཕགས་ཡུལ་གྲུབ་པའི་མཆོག་རྣམས་དང་། །གངས་ཅན་འདིར་བྱོན་མཁས་ཤིང་གྲུབ་བརྙེས་རྣམས། །སྟོན་ཚུལ་ཚིག་གི་ཁྱད་པར་མ་གཏོགས་པ། །རྟོགས་ཚུལ་ལྟ་བའི་ཆ་ལ་ཁྱད་པར་མེད། །ཐུབ་བསྟན་ཉིན་བྱེད་དུས་ཀྱི་ནུབ་རིར་འཛེག ། སྙིགས་མ་ལྔ་པོའི་བྱ་ཕོད་ཤར་ནས་ཉེ། །མི་མཁས་སྲིན་བྱའི་ཅ་ཅོ་སྒྲོག་དུས་འདིར། །རྣམ་གྲོལ་བདེ་བའི་ལམ་བཟང་སུ་ཡི་རྙེད། །དེ་སླད་རྒྱ་བོད་དམ་པ་མཆོག་རྣམས་ཀྱི། །གསུང་རབ་རྒྱ་མཚོ་བརྩོན་པས་བསྲུབས་པ་ལས། །བྱུང་བའི་ལེགས་བཤད་ཟླ་བ་ཚེས་པ་འདི། །བློ་གྲོས་ཤར་རིའི་རྩེ་མོར་སླར་ཡང་འཆར། །དེ་ཚེ་བརྩོན་པ་གཉིས་ཀྱི་ཐལ་སྦྱར་ཏེ། །བློ་གྲོས་གསལ་བའི་མིག་རས་ལེགས་ཕྱེ་ནས། །ལེ་ལོའི་འཛུམ་པ་མེད་པར་ལྟ་བ་དེ། །ཐེག་ཆེན་རིགས་བཟང་ལས་སྐྱེས་བྲམ་ཟེ་ཡིན། །རྟག་དངོས་སྨྲ་བའི་མུ་སྟེགས་གཞུང་ལུགས་དང་། །སྤྱི་དངོས་སྨྲ་བའི་སྔོན་དུས་རྟོག་གེ་དང་། །ཞིག་དངོས་སྨྲ་བའི་དེང་དུས་དབུ་མ་གསུམ། །ལྟ་ངན་ཡལ་ག་འཕེལ་བའི་རྩ་བ་ཡིན། །སྤྲིན་བྲལ་ཉི་ཟེར་པད་མོ་གཞོན་ནུའི་གཉེན། །ཤུན་བྲལ་འབྲས་བཟང་བྲམ་ཟེ་རྣམས་ཀྱི་ཟས། །རྙོག་བྲལ་ཆུ་གཙང་དྲང་སྲོང་བཏུང་བ་སྟེ། །ཉེས་བྲལ་ལུང་རིགས་གོ་བོའི་གཤོག་པ་ཡིན། །རྣམ་དཔྱོད་ལུས་རྒྱས་ལུང་རིགས་གཤོག་ཡང་ཅན། །མཁས་མཆོག་མཁའ་ལྡིང་དབང་པོ་འཕུར་རྗེས་སུ། །ཐར་འདོད་བྱ་ཚོགས་བརྩོན་པ་མ་བཤོལ་བར། །གསུང་རབ་མཁའ་ལ་ལིང་ལིང་བསྒྱུར་བར་གྱིས། །ཀླུ་སྒྲུབ་ལུགས་བཟང་ཀུ་མུད་ཁ་ཕྱེའི་ཆུས། །ཟླ་བ་གྲགས་པས་རེ་རྣམས་སྐོང་ཞེས་གྲགས། །དེ་ཡི་ལེགས་གསུང་རལ་པ་དམར་སེར་དེས། །ད་ལྟ་བསོད་ནམས་སེང་གེའི་སྤྱི་བོར་མཛེས། །འདི་སྦྱར་དགེ་བ་གངྒཱའི་ཆུ་རྒྱུན་དེས། །ལྟ་ངན་ལུས་ཀྱི་དྲི་མ་བཀྲུ་བ་དང་། །དོན་གཉེར་བློ་ཡི་སྐོམ་པ་སེལ་བྱས་ནས། །ཀུན་མཁྱེན་རྒྱ་མཚོ་ཆེན་མོར་འཇུག་གྱུར་ཅིག ། དབུ་མ་ལ་འཇུག་པའི་དཀྱུས་ཀྱི་ས་བཅད་པ་དང་། དཀའ་བའི་གནས་ལ་དཔྱད་པ་ལྟ་བ་ངན་སེལ་ཞེས་བྱ་བ་འདི་ནི། རྒྱ་བོད་ཀྱི་མཁས་གྲུབ་དམ་པ་རྣམས་ཀྱིས་མགྲིན་གཅིག་ཏུ་གསུངས་པའི་སྤྲོས་བྲལ་གྱི་ལྟ་བ་ལ་ངེས་པ་གཏིང་ནས་རྙེད་ཅིང་། ཕྱིན་ཅི་མ་ལོག་པར་འཆད་པའི་ཚུལ་ལ་མཁས་པ་དགེ་སློང་བསོད་ནམས་སེང་གེས་དོན་གཉེར་དུ་མས་བསྐུལ་བའི་ངོར་ཐུབ་བསྟན་རྣམ་པར་རྒྱལ་བའི་དགོན་པར་སྦྱར་བ་འདིས་ཀྱང་དབུ་མའི་གཞུང་ལུགས་ཕྱོགས་ཐམས་ཅད་དུ་དར་ཞིང་རྒྱས་པར་གྱུར་ཅིག། །། ལེགས་བཤད་འདི་ལ་བརྟེན་ནས་ཟབ་མོ་དབུ་མའི་དོན་རང་རྒྱུད་ལ་ངེས་པར་བྱས་ནས་རང་གཞན་གྱི་དོན་སྒྲུབ་པར་བྱ་བ་ལས་གཞུང་འདིའི་ཕྱོགས་སྔ་སོགས་ཆོས་དང་གང་ཟག་ལ་ལོག་ལྟ་དང་སྐུར་བ་འདེབས་པའི་སྒོ་ནས་རང་རྒྱུད་ཕུང་བའི་ཐོས་བསམ་ཕྱིན་ཅི་ལོག་དེ་ལྟར་མི་མཛད་པའི་གསོལ་བ་ཕྱིས་ཀྱི་ཐོས་པ་བ་རྣམས་ལ་སྤར་གྱི་ཞབས་ཏོག་སྒྲུབ་པ་པོས་སྙིང་ནས་འདེབས་པ་ལགས་སོ། །འདི་བསྒྲུབ་པ་ལས་བྱུང་བ་ཡི། །དགེ་བ་བདག་གིས་གང་ཐོབ་པ། །དེས་ནི་སྐྱེ་བོ་ཐམས་ཅད་ཀྱིས། །བདེ་གཤེགས་ཤེས་རབ་ཐོབ་པར་ཤོག ། འགྲོ་བའི་སྡུག་བསྔལ་སྨན་གཅིག་པུ། །བདེ་བ་ཐམས་ཅད་འབྱུང་བའི་གནས། །བསྟན་པ་རྙེད་དང་བཀུར་སྟི་དང་། །བཅས་ཏེ་ཡུན་རིང་གནས་གྱུར་ཅིག། །།དགེའོ།། །། ༈ བལ་ཡུལ་མཆོད་རྟེན་ཉེ་འདབས་ནས་རྒྱལ་ཡོངས་ས་ཆེན་ཞེས་པ་ལས། སློབ་བུ་ཐ་ཤལ་པ་གུ་རུས་སྤེལ་བའོ།།